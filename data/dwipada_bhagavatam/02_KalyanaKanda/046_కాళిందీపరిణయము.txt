# కాండము: కల్యాణకాండము
# అధ్యాయము: 046
# శీర్షిక: కాళిందీపరిణయము

రక్తాబ్జపదతలరాజీవ వదన

మౌక్తిక మణిదంత ఘనమాననయన

పులిననితంబ కంబుపమానకంఠ

యావర్తనాభ రథాంగ వక్షోజ

శైవాలరోమసంచయ బిసపాణి

యననొప్పు కాళిందియను వరారోహ

చనుదెంచి కృష్ణుని సన్నిధి నిలువ;

వనిత సౌభాగ్య లావణ్య చాతుర్య

మనిమిషనేత్రుఁడై హరి చూచెనంత,500

నరుఁడింతిఁ గనుఁగొని “నలినాక్షి! ఏఁటి

కరుదెంచితీ వెవ్వె”రని పల్కుటయును,

మురిపెంపు సిగ్గును మోమున బెరయఁ

దరలాక్షరోచులు దనర నిట్లనియె.

“కాలాత్ముఁడగు సూర్య కన్యక నేను

కాళింది యనుదానఁగమలాక్షుఁగూర్చి

తపమాచరింతు నీ తటమున, వేఁట

నెపముననేతెంచు నీరజోదరుని

కామించి వచ్చిన కార్యమం”చనిన;

ఆమెను మన్నించి హరి తోడుకొనుచు

కరిపురి కేతెంచి కాళింది కన్యఁ

బరిణియంబై యొప్పెఁ బద్మలోచనుఁడు.