# కాండము: జగదభిరక్షకాండము
# అధ్యాయము: 042
# శీర్షిక: శిశుపాలవధ

ఆమాటలకు దైత్యు డాత్మసైన్యంబు

తో మహారౌద్రంబుతో బన్నునిలుచె

కురుబలంబుల నాగగొనక వే గదిసి

పరవశంబొనరింప పంకజోదరుడు

వారల వారించి జ్వలనార్చులొలయ

దారుణచక్ర ముద్ధత బ్రయోగింప

నాదిత్యకుండలాయతతీవ్రమగుచు

జేదిభూపతి శిరచ్ఛేదంబు సేసె

ఆహారవంబులు నమరసన్నుతులు

నోహోబలంబుల నులివు పె ల్లడర

నాతని తేజోంశ మందఱు జూడ

నాతతంబుగ వచ్చి హరిలోన గలసె
