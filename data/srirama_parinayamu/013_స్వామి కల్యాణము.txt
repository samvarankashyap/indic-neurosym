# గ్రంథము: శ్రీరమాపరిణయము
# రచయిత: తరిగొండ వెంగమాంబ
# అధ్యాయము: 013
# శీర్షిక: స్వామి కల్యాణము

సలలిత వేంకటా - చల వాసుఁడనఁగ

నలువొప్పు తరిగొండ - నారసింహుండు

అలరుచు లాజహో - మాదికృత్యములు

వలనొప్ప వేర్వేఱ - వరుసగా నడపె.

అనుపమంబైన క - న్యావరణంబు

మునివరుల్ జరుపఁగా, - మురిసి సాగరుఁడు

పనిఁబూని భక్తితోఁ - బంకజాక్షునకు

మనము రంజిల్లఁగా - మధుపర్క మిచ్చి,

నవ్య భూషణములు, - నవ్య వస్త్రములు,

దివ్య గంధంబులు, - దివ్యమాల్యములు

కమలాక్షునకు, రమా - కన్యకామణికి
బ్రమదంబుతో సమ - ర్పణమొప్పఁ జేసి,

ఘనముగా నా రమా - కన్య నా హరికి

తన వధూయుక్తుఁడై - దానంబు చేసె.

కరమొప్ప నా రమా - కన్యకామణినిఁ

గరుణించి హరి కర - గ్రహణంబు చేసి,

నిరుపమంబగు దర - నిభకంఠమందు

సురుచిరమంగళ - సూత్రంబుఁ గట్టె;

సరసతమీఱ శ్రీ - సతిశిరంబందుఁ

దఱుచైన వేడ్కతోఁ - దలఁబ్రాలు వోసె;

జలజాక్షు శిరముపై - జలరాశి కన్య
పొలుపొందఁ దలఁబ్రాలు - పోసె; నీరీతి

నక్షతారోపణ - మ్మైన పిమ్మటను

లక్షణవతియైన - లక్ష్మితోఁగూడ