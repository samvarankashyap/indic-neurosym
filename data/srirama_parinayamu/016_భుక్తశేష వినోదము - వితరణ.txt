# గ్రంథము: శ్రీరమాపరిణయము
# రచయిత: తరిగొండ వెంగమాంబ
# అధ్యాయము: 016
# శీర్షిక: భుక్తశేష వినోదము - వితరణ

భక్షించినటు గాదు, బహురుచుల్ గాను

భక్షించు మిప్పుడీ - భక్ష్యంబులన్ని,

అనలునిఁ గంటిలో - నణఁచియున్నావు

గనుక, నీ కాఁకలి - ఘనముగా నుండుఁ;

గావున నిచ్చోటఁ - గల పదార్థములు

నీవ బోసేయుము - నేఁడు సిగ్గేల?

ఎల్లవా రెఱుఁగ నీ-వీడిగ దాని

కల్లుకుండలో మ్రుచ్చు - గతి డాఁగినావు

గాన, మాలిన్యంబు - గల, దది పాయుఁ
బూని మా యెంగి లి -ప్పుడు నీవు గుడువ'

అని భుక్తశేషాన్న - మతఁ డారగించు

కనక పాత్రంబులోఁ - గ్రక్కున వైచె.

శంకరుఁ డది చూచి - సంతసంబంది

పంకజోదరునితోఁ - బలికె నిట్లనుచు:

'తోయజనయన! క్షు - త్తుకుఁ దాళలేక

బోయదా నెంగిలి - బోసేసినావు

కావున దోషంబు - గల, దది పాయ

నీవు నాయెంగిలి - నేఁ డారగించు'

అని హరి పళ్ళెర - మందు శంకరుఁడు
తన భుక్తశేషంబుఁ - దప్పక వేసె;

అది చూచి శ్రీ విష్ణుఁ - డానందమొంది

మదనారి నీక్షించి - మగుడి యిట్లనియె:

“పరమేశ! నీ శీల - భావంబు పూర్వ

మరుదుగా బోయ క - న్నప్పకే దెలియు,

ఇపుడు నేఁ జెప్పిన, - నిందున్నవారు

నిపుణత దీపింప - నిన్ను నవ్వెదరు;

తనరార నా సహోదరినిఁ బార్వతినిఁ

గనుఁగొని కాతు నీ - గౌరవం బిచట'

అని పల్క విని శివుఁ - డంబుజోదరునిఁ
గనుఁగొని పల్కె ను - త్కంఠ నిట్లనుచు:

'జలజాక్ష! వినుము నీ - చపలత్వసరణి

కనుఁగొన గోపసుం - దరులకే దెలియు,

నే నిందుఁ జెప్పిన - నిన్ను నవ్వెదరు

గాన, చెప్పను రమా-కన్యను జూచి,

కాచెద నేఁడు నీ - గౌరవం' బనుచు

సూచింప, హరిహరుం

జూచి యిట్లనియె

“నిటలాక్ష! వినుము నీ - నిశ్చలత్వంబు

దిటమైన మోహినీ - దేవికే తెలియు,

చలపాది! నీ కామ - సంకల్ప సరణి
లలిమీఱ బ్రహ్మాదు - లకు నెల్లఁ దెలియుఁ,

జెలఁగి యిందామాటఁ - జెప్పిన నీకుఁ

దలవంపులని నేఁడు - తాళియున్నాఁడ'

అని యిట్లు హరి,హరు - లన్యోన్యముగను

మొనసి భాషింపుచు - మురియు నత్తఱిని

అల హరిభుక్త శే-షాన్న భక్ష్యములు

చెలువొప్పఁ గైకొని - శీతాద్రి తనుజ

వరుస నచ్చటి పంక్తి - వారి కందఱికిఁ

బరమోత్సవంబునఁ - బంచి వడ్డించి,

పన్నగాభరణ! యీ - పగిది నా తప్పు
లెన్నెద, వెపుడు ని - -న్నెఱుఁగనే? నేను

చక్కని పునుక కం - చంబు చేపట్టి

యెక్క డెక్కడ బిచ్చ - మెత్తినఁగాని

ఆఁకలి దీరక - యలనాఁడు విషము

గైకొని మెక్కిన - కైవడి గాదు

ఇప్పు డీ దివ్యాన్న - మిష్టంబుగాను

మెప్పుగా భుజియింపు - మేము చూడఁగను,

మును నీవు ఘన భూత -ముల సంహరించి

తనరార మెక్కి యెం - తటనైనఁగాని

పరితృప్తిఁ జెందక, - పావనుండైన
చిరుతొండ భక్తుని - శిశువు మాంసంబు