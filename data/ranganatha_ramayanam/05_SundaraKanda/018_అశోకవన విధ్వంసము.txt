# కాండము: సుందరకాండము
# అధ్యాయము: 018
# శీర్షిక: అశోకవన విధ్వంసము

దన మదిఁగొండొకతడవు చింతించి
వనభంగ మొనరించువాఁడునై పెరిగి

తొడలందుఁబొడమువాతూలఘట్టనలఁ
బడుగుఁబేకయుఁబోలెఁబడ మహీజమ్ము

లా నిత్యకృతి యశోకారామభూమి
మానైనహర్మ్యముల్‌ మహిఁగూలఁదన్ని

మొనసి కేళీ గృహంబులు నుగ్గు సేసి
వనమహీరుహములు వడి నేలఁగలపి

కొమ్మలు ఖండించి కుసుమముల్‌ రాల్చి
కమ్మఁదేనెలు సల్లి కాలువల్‌ సెఱచి

పూవుఁదీగలు ద్రెంచి పొదరిండ్లు సదిపి
బావులు గలఁచి దోర్బలకేళిఁదేలి

కలకంఠ బకబిసకంఠికా క్రౌంచ
కలహంసశుకశారికామయూరాది

..........
కను విచ్చి రాక్షసకామిను లెఱిఁగి

బట్టబయల్గాఁగఁబడియున్న వనము
నెట్టనఁ గనుఁగొని నిష్ఠురవృత్తి

కనుఁగవలం దగ్నికణములు దొరుగ
జనకజముందఱ చనుదెంచి నిలిచి

బెట్టు గర్జింపుచు భీకరధ్వనులఁ
గట్టల్కఁ బల్కిరి కడిమి పాటించి

యెక్కడివానరుండిప్పు డిక్కడికి
మొక్కలంబుగ వచ్చి ముగుద నీ యెదురఁ

బెక్కుమాటలు కొన్ని ప్రేలి వే నేఁగి
స్రుక్కక వనిఁబెర్కఁజొచ్చె నిర్భీతి

నెఱిఁగింపు మిట వాని నెఱిఁగింపకున్న
బొరిగొందు మనవుడు భూమిజ వారిఁ

గనుఁగొని తా నెఱుంగని దానివలెనె
మన మార్పెట్టి మసలక పలికె

మాయావు లసురులు మదవృత్తి నెట్టి
మాయ పన్నుదురొ? నా మానంబు కలఁగఁ

జేయ నా కూహకుల్‌ సేయుచునున్న
మాయలు నాకు నెమ్మదిఁదెలియవశమె?

భోరున దానవుల్‌ పొడమిన మాయ
మీరు దైత్యులుగాన మీరెఱుగుదురు

పొరిఁబాము లెఱుగుఁబాములకాళ్ల నితరు
లెఱుఁగంగఁనేర్తురే? హృదయంబులోన?

నేను గలంగుచు నిట్లున్నదానఁ
గానోపు నిదియు రాక్షసమాయ తెఱఁగు

అనవుడు నతివిస్మయభ్రాంత లగుచు
వనిత లందఱుఁబోయి వారక కదిసి

వనపాలకులనెల్ల వడి మేలుకొలుప
..........

వనపక్షు లార్తరావములతోఁ బాఱ
వనపాలకులు పరువడి మేలుకాంచి

హనుమంతుచేఁతకు నగ్నులై మండి
యనికి సన్నద్ధులై యతిశౌర్యమునను

వినువీథి దిక్కులు వ్రీల నార్చుచును
ననుపమ కరవాలహస్తులై కదియఁ

దనపేరు తనరాక తన పరాక్రమము
వినఁజెప్పి శ్రీరామవిభుకూర్మిబంటు

నొక్కొక్క రాక్షసు నుద్దండ వృత్తి
నొక్కొక్క తరువున నొగిఁగూలనేసి

ప్రథమసంగరకలాప్రారంభుఁడగుచుఁ
బృథివిపైఁబీనుఁగుపెంటలు గాఁగ

భూరిసత్త్వంబునఁబొలుపొందుఘోర
వీరుల నెనిమిదివేల రాక్షసులఁ

బవమానతనయుఁ డప్రతిముఁడై పేర్చి
యవలీలఁదెగటార్చి యార్చినబెదరి

యేపఱి ధృతిదూలి యినవంశ్యుదేవిఁ
గాపున్న రాక్షసకాంతలు పాఱి

రావణు లోకవిద్రావణుఁ గాంచి
దేవ నేఁడొకక్రోఁతి తెగువమై వచ్చి

తొలిఁదొలి వైదేహితో మాటలాడి
కలగొన వనమెల్ల గాసిగాఁబెఱికి

వెనుదన్ని యెనిమిదివేల రాక్షసుల
వనపాలకులఁ జంపి వాలుచున్నాఁడు

బలభేదిదూతయో? పరికించి చూడ
బలియుఁడై ధనదుండు పంచినదూతొ?

రామభూవిభుఁడుధరాసుత నరయఁ
గామించి యిట పంపఁగా వచ్చినాఁడొ?

వాఁడు రాఘవుఁడంప వచ్చినవాఁడు
గాఁడేని యా సీత గాపుగానున్న

తరువొక్కటియుఁదక్కఁ దక్కినవనముఁ
గరమల్గి పెఱుకఁగాఁగారణంబేమి?

వాని తెఱంగెల్ల వైదేహి నడుగఁ
దా నెఱుంగనటంచు దాఁచుచున్నదియుఁ

గావున వాఁడు రాఘవుని దూతౌట
యే విధంబున సిద్ధ మిటమీఁద వాని

నెట్టనఁగడిమిమై నీలావు మెఱసి
పట్టి శిక్షింపుము ప్రాభవంబొప్ప

---
పాదసూచికలు (Footnotes):
[1]  గొండుక
[2]  శైలములు
[3]  బోదెలు
[4]  పూడ్చి
[5]  ఁజూచి
[6]  ఎనుబది
