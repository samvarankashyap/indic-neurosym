# కాండము: సుందరకాండము
# అధ్యాయము: 003
# శీర్షిక: హనుమ లంకనంతయు వెదకుట

గడు సూక్ష్మరూపంబుఁగైకొని పోయి
యడరి కోటలు వ్రాఁకి యట లంక సొచ్చి

వడిఁగోట కావలివారుఁ దలార్లుఁ
బొడగానకుండ నప్పుడు గూఢవృత్తి

వీథులు వరికించి విపణిమార్గములు
శోధించి రచ్చలు సొరిది నీక్షించి

ఘనగోపురములెక్కి గజశాల లరసి
మునుమిడి వరహర్మ్యములు సంచరించి

దేవాలయంబులు దిరిగి యిల్లిల్లు
భావించి గొందులు పరికించి చూచి

యుప్పరిగలు గాంచి యోవరుల్‌ వెదకి
చప్పరంబులు డాసి సౌధంబు లరసి

చాలఁజెన్నగు రథశాలలు వాజి
శాలలు శస్త్రాస్త్రశాలలుఁదడవి

మాడువుల్‌ వరికించి మణిమయమైన
మేడలు వాడలు మిగులఁ జెన్నైన

మంత్రులయిండ్లు సామంతులయిండ్లు
తంత్రిపాలురయిండ్లు దైవజ్ఞులిండ్లు

యా విభీషణుగేహ మతికాయు గృహము
దేవాంతకునియిల్లుఁ ద్రిశిరుమందిరము

గంభీరమగు కుంభకర్ణుని నెలవుఁ
గుంభునాలయము నికుంభుసద్మంబు

శ్రీమించు నయ్యింద్రజిత్తునినగరు
నా మహోదరునిలయం బాదియైన

దనుజనాథుల నికేతనపంక్తులొకటఁ
గనుఁగొంచు నద్భుతాక్రాంతుఁడై వారి

యంతఃపురంబుల నంతయు వెదకి
కాంతాజనంబులఁ గలయంగ నరసి

వెండియు దనుజులవేశ్మముల్‌ గలయ
నొండొండ గనుఁగొంచు నొక్కొక్క చోట

నొక కన్ను నొక చెవి యొక కేలుఁగలుగు
వికృత వేషులఁజూచి వెఱఁగుఁబొందుచును

బహుపాద బహుభుజ బహుమస్తకోరు
సహితులఁగొందఱ సారెఁగన్గొనుచు

జపతపస్స్వాధ్యాయ సత్కర్మనిష్ఠఁ
దపసులౌ దానవోత్తములఁజూచుచును

మకరతోరణబద్ధమాల్యజాలములఁ
బ్రకటితధూపసౌరభవిశేషముల

రత్నముక్తాఫల రంగవల్లికల
నూత్నేందుకాంత బంధుర వితర్దికల

మణిగణహాటకమయ కవాటములఁ
బ్రణుతింపఁదగుమంటపప్రదేశముల

స్ఫుటవజ్రకలిత కపోతమాలికల
ఘటితేంద్రనీలప్రకాశదేహళుల

మరకతస్థగితనిర్మలగవాక్షములఁ
గురువిందసందీప్త కుట్టిమస్థలుల

మహనీయతర విద్రుమస్తంభతతుల
బహుశిరోగృహముల భవనపాళికల

నాయుధోజ్జ్వలహస్తులైన రాక్షసులుఁ
బాయక యే ప్రొద్దు బలసియున్నట్టి

రావణు నగరు చేరఁగఁబోయి యచటఁ
గావలివారలఁగలయ శోధించి

పెక్కువాకిళ్లు నిర్భీతిమైఁగడచి
యక్కొల్వుకూటంబులన్నియు వెదకి

యంతఃపురముఁజేరనరుగునా లోనఁ
గంతునిమామ సత్కళలకు సీమ

కలువలపైఁ బ్రేమ గల చందమామ
కలితబింబ లలామగతి నుదయించి

జలరాశిఁదేలించి జలజషండములఁ
గలవాసిఁదూలించి గబ్బిజక్కవల

విరహాగ్ని నలయించి వెడవింటివాని
వరకీర్తి వెలయించి వాడిన కలువ

మొత్తంబు నలరించి ముగ్ధజారిణుల
చిత్తంబు దలరించి చిమ్మఁజీకటుల

పంతంబుదఱిఁగించి పదనైన చంద్ర
కాంతంబు గరఁగించి ఘనచకోరముల

విందులఁదనియించి విటవిటీజనుల
పొందుల నెనయించి పూర్ణచంద్రికల

దిక్కులకెల్లను తెలివి దెప్పించి
చుక్కలగమికాఁడు చూపట్టె మింటఁ

బావని వీడెల్లఁబరికింపవలసి
దేవతలెత్తిన దీపమో యనఁగ

---
పాదసూచికలు (Footnotes):
[1]  దాటి
[2]  వాకిలి
[3]  లచట
[4]  గలగొన
[5]  షట్కర్మ
[6]  గణుతింపఁదగిన బంగరుకుట్టిమముల, గణనాధికోరు (గ్ర) విష్కంభసూత్రముల
[7]  వేళ
[8]  లడరించి, నెరియించి
[9]  దఱలించి
[10]  దీపించి
