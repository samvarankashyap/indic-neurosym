# కాండము: సుందరకాండము
# అధ్యాయము: 013
# శీర్షిక: త్రిజటా స్వప్నవృత్తాంతము

నంత నా త్రిజటయు నవనీతనూజ

సంతాప మటు చూడఁజాలక తొలఁగి[వా.రా. సర్గ 27]

నెలకొని యొకచోట నిద్రించి లేచి

కలగని రాక్షసకాంతలఁ జూచి:

“యొక కల గంటినే నో యింతులార!

ప్రకటించి చెప్పెదఁబాటించి వినుఁడు:

రాముఁడేనుఁగునెక్కి రాఁజూడఁ గంటి;

సౌమిత్రి భృత్యుఁడై చనుదేరఁ గంటి;

నా మహాగజముపై నవనివల్లభుఁడు

గోమలి నెక్కించుకొని పోవఁ గంటిఁ;

బట్టాభిషిక్తుఁడై బ్రహ్మాదిసురలు

గట్టిగాఁగొల్వ రాఘవుఁడుండఁ గంటిఁ;

గమనీయమగు పుష్పకముమీఁద నుండి

బ్రమసి రావణుఁడుర్విపైఁ గూలఁ గంటి;

గూలినరావణుఁగ్రూరాసి నొకతె

నీలాంబరముతోడ నెఱిఁజేరఁగంటిఁ;

జేరి రావణుతలల్‌ చెలువే ది కూల్చి

భూరిగార్దభములఁ బూనిన రథము

నం దుగ్రముగ వైచి యామ్యదిక్కునకుఁ

గొందలపడ నీడ్చికొని పోవఁగంటి;

గురుతరోష్ట్రము నెక్కి కుంభకర్ణుండు

తిరమేది దక్షిణదిశ కేఁగఁ గంటి;

దనరారుతోరణతతులతోఁ గూడ

వనధిలోపల లంక వడిఁ గూలఁ గంటి;

నతికాయ మకరాక్షు, లా యింద్రజిత్తు
ప్రతనవిక్రము లుర్విపైఁగూలఁగంటిఁ

గనకపీఠంబుపైఁ గారుణ్యమూర్తి
యొనర విభీషణుం డుండంగఁగంటి

దైలధారలఁ దోఁగి దానవులెల్ల

నేల నూరక పడి నిద్రింపఁ గంటి;

ధవళాతపత్రియై దంతిపై నెక్కి

సవినయుఁడై విభీషణుఁ డుండఁ గంటి.

రావణుమరణంబు రఘురాముజయము

నే విధంబున సిద్ధ మిటమీఁద నింక.

నటుగాన మీర లీ యవనీతనూజఁ

బటుదుష్టభాషల భర్జింప వలదు.

తొలఁగిపొం”డనవుడుఁ దొలఁగి నిద్రించి

రలసి రాక్షసకాంతలందఱు నంత.[వా.రా. సర్గ 28]

నా సమయంబున నవనీతనూజ

గాసిల్లి భయశోక కంపిత యగుచుఁ

దన్ను రెన్నెల్లకు దయమాలి చంపు

మన్న రావణుమాట లందంద తలఁచి

శోకంబు గ్రమ్మ నశోకంబుకొమ్మ

నా కొమ్మ యూఁతగా నటు లేచి నిలిచి

లోలత నడవులలో నొంటిఁబడిన

బాలికయును బోలెఁబలవింపఁదొడఁగె.

బరివృతయగుచు నిర్భరదుఃఖములను
బరువడి నుండెదఁబరదేశములను

బడిబడి జగములోపల జనులాడు
సడికి లోనైతిని జరియింప కకట!

మాణిక్య భూషణ మహిత సత్కనక
శ్రేణులు ప్రియములు ప్రియహీనకేల?

ప్రాణేశ్వరునిఁబాసి బ్రదుకంగ నాదు
ప్రాణము లేటికి? బ్రదుకేటి కింక?

నక్కటా! దైవంబ..........
..........

“నక్కటా! దైవంబ! యదయత నన్ను

నిక్కడ చెఱఁబెట్టి యిటు లేఁచఁదగునె?

‘ఖలదైత్యుచేఁ జావఁగలవు నీ.’వనుచు

నలినసూతి లిఖించినాఁడొ? నా నొసటఁ;

గాకున్న మఱి దండకావనంబునకుఁ

గాకుత్స్థకులుఁడు రాఁ గారణంబేమి?

పైఁడి మృగంబు నన్‌ భ్రమియింప నేల?

వీఁడిట్టుచెఱవట్టి వెతఁబెట్టనేల?

నాకేమి చింతింప? నా కూర్మివిభుఁడు

రాకేందువదనుండు రామచంద్రుండు

లోకరక్షణకలాలోలమానసుఁడు

నాకుఁగా ఘోరకాంతారమధ్యమున

కాకంబు శిక్షించెఁగపటవిరాధుఁ
బోకార్చె ఖరదైత్యు భూరిసైన్యముల

విపులబాహాబలవృత్తిమై నడిచెఁ
గపటసారంగంబు గదిసి పోనీక

అట్టి రాఘవుఁడు నన్నక్కటా! వెదక
కెట్టు లూరకయుండు నిదియేమొ వగల?

దెగెనొ? రావణుమాయఁదీరెనో? లేక
నెగులొందెనో? యతినిష్ఠురాటవులఁ

గ్రన్నన వెదకుచుఁగరము శోకించి
నన్నుఁగానకను సన్న్యస్తాస్త్రులగుచు

సౌమిత్రియును దాను జాలిమై..........
..........

సౌమిత్రియును దానుఁజాలిమైఁదూలి

యేమి గాఁగలవాఁడొ; యెట్లున్న వాఁడొ?

యెన్నఁడు ఘనశౌర్యుఁడిటకెత్తివచ్చు?

నిన్నీచదైత్యుని నెన్నఁడుక్కడఁచుఁ

దుది నన్నునెన్నఁడు దోడ్కొనిపోవు?

నిదియెన్నఁటికిఁగూడు? నిదియెట్లుపొసఁగు

నీ దురాత్మకుచేత నిట చచ్చుకంటె

నాదిఁజచ్చెద నన్న నట విషంబైన

వాలిన దయనిచ్చు వారిందులేరు

హా లక్ష్మణాగ్రజ! హా ధర్మనిరత!

నీకైనయేకపత్నీత్వంబు నేఁడు

చీకాకుపడ హత్యచేఁజత్తు.” ననుచుఁ

గెరలిన తన దీర్ఘ కేశపాశముల

నురి వెట్టికొని చావ నూహించి నంత

నా లోన నెడమకన్నదరె నా సతికి

వాలు మీనులచేత వనజంబువోలె.

వలపుఁదెమ్మెరలచే వనలతవోలెఁ

బొలఁతికి మఱి వామభుజమును నదరె.

కరమొప్ప శుకముచేఁగదలింపఁబడిన
పరిపక్వ దాడిమీ ఫలముచందమునఁ

గరిచేతఁగదలెడు కమలంబు పోల్కి
గురుకొని సతివామకుచమును నదరె

నయ్యెడ మదహస్తి హస్తంబువోలెఁ

దొయ్యలి డాఁపలి తొడయును నదరె.

ఘోర రాహువిముక్త కువలయహితుని

తీరున ముఖచంద్రదీప్తు లింపెసగె.

కలయఁదనువునఁపుల్కలు గాఁగ నెదురఁ
దొలఁగక రాముండు దోచినట్లయ్యె

శుభసూచకంబు లీ చొప్పున నొదవ

నిభరాజగమన యయ్యెడఁదెంపుమాని

జనకుని శ్రీరామచంద్రుని నతని

యనుజుల నత్తల నట తలంచుచును

దనుజులచేతి బాధలఁజాల నలసి

తన దిక్కులేమికిఁ దరలాక్షి వగవ

సుదతిచిత్తములోని శోకంబు మాన్ప

నిది నాకుఁదఱియని యిచ్చఁజింతించి[వా.రా. సర్గ 29]

---
పాదసూచికలు (Footnotes):
[1]  రత
[2]  ంబులునెఱిఁగట్టియపుడు
[3]  దఁగూ
[4]  పడి యెత్తి
[5]  యలసి
[6]  లందఱున్నంత, లందఱుఁబోవ, లంతంతనరుగ
[7]  లాత్మఁజింతించి
[8]  లఁ
[9]  వెఱపింప
[10]  డారఘురాముఁ
[11]  ఁజేఁదుమ్రింగుటమేలు చేఁదునునాకు
[12]  వాలగుమీనుచే