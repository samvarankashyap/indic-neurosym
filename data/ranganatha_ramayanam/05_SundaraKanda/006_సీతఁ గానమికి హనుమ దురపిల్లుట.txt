# కాండము: సుందరకాండము
# అధ్యాయము: 006
# శీర్షిక: సీతఁ గానమికి హనుమ దురపిల్లుట

యినవంశవల్లభుఁడేకతంబునను
మును నను రమ్మని ముదమొప్పఁ బిలిచి

జనకజఁ గనుఁగొనఁజాలుదు వీవ
యని చెప్పి నాచేతి కానవా లీయఁ

బనిపూని వచ్చితి బంటనై యేను
వనరాశి యవలీల వడి దాటివచ్చి

వినుతుల నొప్పెడి వీడొగిఁజొచ్చి
ఘనతటాకంబులఁగనకహర్మ్యములఁ

దనరారుచున్న యంతఃపురంబులను
గొనకొని నదులను గొందులఁజరులఁ

గొలఁకుల కెలఁకులఁ గుంజపుంజములఁ
జలువచప్పరముల సైకతస్థలుల

బిలముల వనములఁబెంపొందు గిరుల
సలలితమణిచంద్రశాలల దేవ

సదనంబులను దైత్యసమితిచే నొప్పు
పొదిగొన్న రచ్చల భూరుహంబులను

బానశాలలఁ గేళిభవనజాలముల
నూనినసజ్జల నుపవనంబులను

సొలవక నిలువక చొప్పు దప్పకను
కలయ నల్దిక్కులఁగడిమిమై వెదకి

సుర కిన్నరోరగాసుర సిద్ధ సాధ్య
గరుడకన్యకలను గనుఁగొంటిఁగాని

జనకనందన రామచంద్రునిదేవిఁ
గనుఁగొనలేనైతి

బనిపూని వచ్చితి బంటనై యేను
గనుఁగొనలేనైతిఁ గమలాక్షి నెందు

నీ దురాత్ముఁడు తన్ను నిటు దెచ్చుచోట
వేదనఁబ్రాణముల్‌ విడిచెనో యింతి?

యంబరంబున వేగ నరుదేర భీతి
నంబుధిఁబడియెనో యసురచే తప్పి?

యిచ్చట దనుజుల నీక్షించి బెదరి
చచ్చెనో? విరహాగ్ని సమసెనో? లేక,

కమలాక్షి యొరులకుఁగానరాకుండ
భ్రమపెట్టి మాయలు పన్నెనో వీఁడు?

ఒండు దేశంబుల నునిచెనో? కాక
దండించి చంపెనో తరళాక్షి నసుర?

యేమని మగుడుదు? నే మందుఁబోయి?
యేమిచేయుదు? నింక నిటమీఁద నేను

వామాక్షిఁగానక వచ్చితి ననిన
రాముఁడప్పుడె పాయుఁబ్రాణవాయువుల

నన్నకై సౌమిత్రి యడఁగు నీ వార్త
విన్నంత భరతుండు విడుచుఁబ్రాణముల

నతనికై శత్రుఘ్నుఁ డఖిలబాంధవులు
హతులౌదు రినవంశ మంతయు సమయు

నదిచూచి సుగ్రీవుఁ డా యంగదుండు
మొదలౌ కపులవంశములు నాశమొందుఁ

గాన వానప్రస్థుగతి మహాటవుల
నేను గాపుండుదు నిదియుఁగాదేని,

సొద పేర్చుకొని యగ్ని సొత్తు నొండేని
నుదధిలోఁబడి చత్తు నుసురాస దక్కి

యక్కట సంపాతి యాడినమాట
నిక్కమ్ముగా నమ్మి నీరధి దాటి

యిచ్చటి కొంటిమై నే వచ్చుటెల్ల
నచ్చుగా వృథయయ్యె నౌఁగాక యేమి?

త్రిదశులతోఁగూడఁ దెగువమైఁబేర్చి
త్రిదశేంద్రుఁబట్టి బాధింతు నొండేనిఁ

జెలఁగుకీలలతోడ శిఖి నీటముంచి
యిలఁబ్రామి ప్రభలు మాయింతు నొండేనిఁ

గ్రందుగా జమునిఁగింకరులతోఁబట్టి
డెందంబు వగుల దండింతు నొండేనిఁ

జలమొప్ప నిరృతి రాక్షసులతోఁగూడఁ
బెలుకుఱఁబెలుచ నొప్పింతు నొండేని

వారిరాసులతోడ వరుణుఁగారించి
ధీరత గెల్చి సాధింతు నొండేనిఁ

గరువలి నయ్యేడుగాడ్పులఁబెనఁచి
కెరలి యందంద శిక్షింతు నొండేని

నలిరేగి ధనదుఁ గిన్నరులతోఁబట్టి
చెలువేది కూల భర్జింతు నొండేని

నెనయఁ సేనానితో నీశానుఁబట్టి
చెనసి యొండొండ నిర్జింతు నొండేనిఁ

గుతలంబు గిరులతోఁగుమ్మరిసారె
కృతిఁద్రిప్పిత్రిప్పి క్రక్కింతు నొండేని

నీ లంక దైత్యుల నీ యబ్ధి ముంచి
లీలమైఁగలఁచి గాలింతు నొండేని

నేనింత చేసిన నెల్ల దేవతలు
నానతులై వచ్చి యతివఁజూపెదరు

కాకున్న రాఘవుల్‌ కరుణమైఁదారె
యీ కీడు వలదని యింక మాన్చెదరు

---
పాదసూచికలు (Footnotes):
[1]  కాంతమునను
[2]  దెంచుచోట
[3]  నొ, న
[4]  మంతట
[5]  విని
[6]  స్థ
[7]  గతి… యుక్కడఁతు
