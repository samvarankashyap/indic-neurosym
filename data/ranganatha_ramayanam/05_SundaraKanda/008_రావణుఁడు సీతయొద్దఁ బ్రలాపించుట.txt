# కాండము: సుందరకాండము
# అధ్యాయము: 008
# శీర్షిక: రావణుఁడు సీతయొద్దఁ బ్రలాపించుట

నని యిట్లు చింతింప నంత రావణుఁడు

జనకజఁ జింతించి సంతాప మంది[వా.రా. సర్గ 18]

వేఁకువజామున వేగ మేల్కాంచి

తేఁకువ మనసిజాధీన చిత్తమున

దివ్యమాల్యంబులు దెఱఁగొప్ప ముడిచి

దివ్యగంధంబులు దెఱఁగొప్పఁబూసి

దివ్యాంబరంబులు దెఱఁగొప్పఁగట్టి

దివ్యభూషణములు దెఱఁగొప్పఁబెట్టి

తన కిరీటప్రభాతతు లెందుఁబర్వ

ఘనచంద్రహాస సంకలితుఁడై మెఱసి,

కరమణికంకణ క్వణనముల్‌ మొరయ

సరస నచ్చరలు వింజామర లిడఁగ,

ఘనకుచ హారముల్‌ గ్రాల గంధర్వ

వనితాజనము లాలవట్టముల్‌ పట్ట,

గొడుగులు ధరియించి కుచమూలరుచులు

నడయాడుచుండఁగిన్నరసతుల్‌ గొలువ,

బాహుపార్శ్వంబులు పరగంగ హస్త

వాహికలై యక్షవనితలు నడవఁ,

బరిమళోదక పానపాత్రముల్‌ వట్టి

గరుడకామిను లిరుగడల నేతేర,

నెడనెడ సందడి నెడగల్గ జడిసి

కడఁగి ముందఱ నాగకన్యలు నడవ,

విద్యాధరస్త్రీలు వీణాది వాద్య

హృద్యసంగీతంబు లింపుగాఁబాడఁ,

దన గుణోన్నతులకుఁదగ సిద్ధసాధ్య

వనితలు సేరి కైవారముల్‌ సేయ,

బాగొప్ప వరఖడ్గపాణులై కదిసి

రాగిల్లి వెనుక రా రాక్షసస్త్రీలు,

కలగొని కరదీపికా సహస్రములు

వెలుఁగ మందోదరి వేడ్కఁదోడ్కొనుచు

మెఱుఁగులు వెనుకొను మేఘంబువోలె

మఱియును గలసతుల్‌ మలసి తన్గొలువ,

నురుపాదహతికోడి యుర్వి గంపింపఁ

బరిహాసరవము లంబరవీథి నిండ,

మంజీర మేఖలా మణిభూషణాది

శింజితంబులు విందుసేయ వీనులకు,

నా యశోకారామ మపుడు సొత్తెంచి

వాయుసూనుఁడు దన్ను వాంఛతోఁజూడ

నిద్రావశేష ఘూర్ణిత దృష్టితోడ

భద్రకేయూరాంక బాహులతోడ

వసుధపై జీరాడు వలెవాటుతోడ

వసివాళ్లు వాడిన వదనంబుతోడ

ఘనతరభీషణాకారంబుతోడ

జనకజముందటఁజనుదెంచి నిలిచె.

నిలిచినఁగనుఁగొని నివ్వెఱఁగంది

తలఁపులో రఘురాముఁదప్పక నిలిపి

యూరుల నుదరంబు నురుకుచద్వయముఁ

జారుహస్తంబులఁజక్కఁగా మాటి

పులిఁగన్న లేడినిబోలెఁ జిత్తమునఁ

గలఁగుచు నున్నట్టి కల్యాణిఁజూచి

వనితలలోన దుర్వారగర్వమునఁ

దను దైవమాడింపఁ దగవేది పలికె:

“నింతి! నీతనుమధ్యమిట దాఁచనేల?

కాంత! నీ నెమ్మోముగైవ్రాలనేల?[వా.రా. సర్గ 19, 20]

పొలతిఁబల్మిని బట్టి భోగించువాఁడ
నెలఁత !యీ గుణముల నెఱిఁ గనుంగొనుము

వనిత! యీ గుణముల వఱలెడునన్నుఁ
గొనుము నీ యనుమతిఁ గోరి యున్నాఁడ

మానక కైకొందు మగువ నిన్నింకఁ
గాన నా మాటలు..........

వెడవింటివానికి వెఱచిన నన్నుఁ

గడకంట నిఁకనైనఁగావు మో యబల!

బలిమినైననుఁబట్టి పరకాంతఁబొందఁ

దలఁచుట తమ జాతిధర్మమో యబల!

యైన నీ యానతి యరసి యున్నాఁడఁ;

గాన నా మాటలు గైకొని వినుము.

ఈ రూపమున నుండ నేమికారణము?

‘దారుణాటవి దాటి తమ్ముఁడుఁదాను

వనిత! రాముఁడు వచ్చి వనధి బంధించి

ననిచిన కడమిమై నన్ను సాధించి

గొనకొన్న వేడ్కఁ దోఁకొనిపోవు నిన్ను

నని విచారించెద’వాత్మలో నీవు.

అమరేంద్ర యమ వరుణాదులకైన

సమరంబులో నన్ను సాధింప రాదు.

ఈ బేలతన మేల? యిందీవరాక్షి!

నా బాహుశక్తికి నరులెంత వార?

లడవుల ఁగొండల ననదలై తిరిగి

యిడుమలఁబడుచున్న హీనమానవుని

పొం దేల కోరెదు? పొలఁతి! నన్బొంది

పొంద నొల్లవె రాజ్యభోగంబు లకట!

యనిమిషాధిపుఁడైన నంతకుఁడైన

విను, జలాధిపుఁడైన విత్తేశుఁడైన

ననలనైరృతివాయుహరులునునైనఁ

జనుదెంచి నా లంక సాధింపలేరు.

కలయ లోకములెల్ల గడియలోఁ బేర్చి
చలమున సాధించుసత్త్వంబునాది(మెఱసి)

యమరులదర్పంబు లందంద యణఁపఁ
దమ సత్త్వములు పోయి తమలావు లుడిగి

పుడమిలోఁదమసిరుల్‌ పోనాడి వచ్చి
యడపంబు వట్టుచు (యడబాలతనమున) నగ్ని దా (నుండు)

జముఁడును సత్త్త్వంబు చాలించి వచ్చి
క్రమమొప్ప నా లంకఁగాఁచు నేమఱక

నైరృతి తనబల్మి నలిఁ దూలి వచ్చి
యారయ నగరికి నంగరక్షగను

నురవందఁగాచుక యుండు రేబవలు
వరుణుండు దనబల్మి వడి డాఁగురించి

కరము (గరగ) కావడి మోఁవగాఁగాచి యుండు
..........

వాయువు దనలావు వసుధఁబోవిడిచి
పాయక కాల్యంపుఁబనులొప్పఁజేయుఁ

గనలేమి శంకరుకాల బొమ్మిడిన
ధనదుండు నా యింట ధనపాలుఁడయ్యె

నే ప్రొద్దు నీశానుఁడేతెంచి నగరు
గాపుండు నెప్పుడుఁగడు వేడ్కతోడ

సూర్యచంద్రులు తమశూరతమాని
యారయ నంగజా లనిశంబు నాకు (జాలువార నిశంబుమాకు)

నా విరించియు విచారంబులు మాని
భావించి మా కిచ్చు మంత్రాక్షతములు

నిట్టి నా శౌర్యంబు లెఱుఁగక (వు)నీవు
రట్టడితనమున రాముఁబేర్కొనెదు?

ఎచ్చోట నే లావు? నే పౌరుషంబు?
లెచ్చోటఁజేసెనో యెఱుఁగంగఁజెపుమ?

సమరాన నమరులు సరిరా రటన్న
నమరంగ మనుజులు నతివ నాసరియె?

లంక మానవులకు..........
..........

లంక మానవులకు లక్షింపఁదరమె?

యింక నెక్కడిరాముఁ? డిం దెట్లువచ్చు?

వచ్చి లంకాపురవర మెట్లు చొచ్చుఁ?

జొచ్చి నన్నెబ్భంగి స్రుక్కక యెదురు?

నెదిరి నాతోఁబోర నెబ్భంగిఁగదియుఁ?

గదిసి నా సత్త్వమేగతి సైఁపఁజాలుఁ?

జాలుట యెందాఁక సమకూరఁబోలుఁ?

బోల వీ మాటలు పోవిడు మింక.”

నని యిట్లు పలుమాఱు నఱిమి రావణుఁడు

వినరాని పలుకులు వెస దూఱి పలుకఁ

గడునల్గి గద్గదకంఠంబుతోడఁ

బుడుకఁద్రుంచి“యవశ్యముగ రాముచేతఁ

జెడుదు వీ.”వని చాటిచెప్పినరీతిఁ

బడఁతుక దృణము చేపట్టి యిట్లనియెఁ:[వా.రా. సర్గ 21]

---
పాదసూచికలు (Footnotes):
[1]  భా
[2]  పాశంబులు
[3]  ఁజాచి
[4]  లొగి
[5]  గలనీల, పొదిగొన్న
[6]  గుల
[7]  నోలి నుర్వి
[8]  భీతిల్లి
[9]  ఁకుచు
[10]  దలఁపులో
[11]  ఁగ్రమ్మి
[12]  నట్లున్న
[13]  సౌందర్య
[14]  మజ్జాతి
[15]  నాకులు నలములు నమిలి
[16]  నన్‌ బొడగని యె
[17]  నోర్వఁ
[18]  పొలఁతి పోవిడువు- మని