# కాండము: సుందరకాండము
# అధ్యాయము: 017
# శీర్షిక: మారుతి తన విశ్వరూపము సీతకుఁ జూపుట

ననిన నా హనుమంతుఁడాకాశమెల్లఁ

దన మేనునిండ నుద్దండుఁడై పెరిగి

మాలతీమల్లికా మాల్యమై మెడకు

నాలోలతర తారహారమై కటిని

గలధౌతమయ ఘంటికాదామ మగుచుఁ

దళుకుఁజుక్కలపిండు దనమేన నలర

నతిభీషణాకారుఁడగుచు నిల్చినను

నతివచిత్తంబున నతిభీతిఁబొంది:

“యసమానగాత్ర! యోయంజనాపుత్త్ర!

విసుమాన మీ రూపు, వెసడాఁపు.”మనుచు

హనుమంతుఁగొనియాడి యతనిదీవింపఁ

దన విశ్వరూపంబు తగఁజూచి సురలు

వినుతింప నది దాఁచువెన్నుండు వోలె

ననిలజుఁడంతలో నలఁతియై నిలిచె.

నిలిచినహనుమంతు నెమ్మిమైఁజేరఁ

బిలిచి లోకొంగున బిగియంగముడిచి

యున్న శిరోరత్న మొయ్యన విడిచి

యన్నాతి ప్రీతిమై నపుడొసగుటయు

వనిత శిరోమణి వలనొప్ప నందు

కొని మ్రొక్కి సీత వీడ్కొని వేడ్క నరిగి:

“పంతంబుతోనింకఁబంక్తికంఠునకు

నింతటఁదనరాకయెఱిఁగింతు.”ననుచుఁ[వా.రా. సర్గ 37-40]

తల్లి! నే నాఁకొంటిఁ దనరఁగ వనము
నెల్లెడ ఫలములు నేను గైకొందు

ననవుడు సీత యా హనుమంతుఁజూచి
యనె రాక్షసావళి యల్ల కాపుండు

గ్రమ్మి రాలినపండ్లు క్రమముతో నమలి
పొమ్ము వేగ మటంచుఁబొందుగా ననుప

---
పాదసూచికలు (Footnotes):
[1]  లలితమౌ పదయుగళమునకు మువ్వ - లనువారు విధమున నందందు చూడఁ, దనరిచు
[2]  నెలమి
[3]  యించి
[4]  ఁగట్టి