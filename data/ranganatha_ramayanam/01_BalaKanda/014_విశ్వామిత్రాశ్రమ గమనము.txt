# కాండము: బాలకాండము
# అధ్యాయము: 014
# శీర్షిక: విశ్వామిత్రాశ్రమ గమనము

మును విష్ణుదేవుండు ముదమునఁదపము
గొనకొని కావించుకొఱకునై యిచట

యుగములనేకంబు లుండఁగా ననఘ
మగువామనాశ్రమమందురు దీని

మఱియును సిద్ధాశ్రమంబును ననఁగ
వఱలు నీ యాశ్రమవనము లోకముల

జననాథ బలి విరోచనతనూజుండు
ఘనరాజ్యమదమున గర్వంబు మిగిలి

యేచి మరుత్తుల నింద్రాదిసురుల
వేచి కారింపంగ విబుధులు మునులు

నీ యాశ్రమంబున కేతెంచి మ్రొక్కి
తోయజనాభునితో నిట్టులనిరి

శరణాగతప్రియ సర్వలోకేశ
సరసిజోదర నీవ శరణంబు మాకుఁ

బన్నుగా మమ్మేఁచు బలి యనువాఁడు
చెన్నొంద జన్నంబు సేయుచున్నాఁడు

అవ్వారి దాన మయ్యజ్ఞవాటమున
నెవ్వరేమడిగిన నిచ్చుచున్నాఁడు

క్రతువు దీఱకమున్నె కావింపు మాకు
హిత మంచుఁబ్రార్థింప నెల్లదేవతలు

నా సమయంబున నదితితోఁగూడ
భాసురవ్రతనిష్ఠఁ బరగు కశ్యపుఁడు

ఇమ్ములఁదపము వెయ్యేఁడులు సేయ
సమ్మదంబున విష్ణు సాక్షాత్కరించె

నా వేళఁ గశ్యపుఁ డానందమంది
వేవేగ నుతులు గావించి సర్వేశ

నీ మహాతనువున నిఖిలలోకములు
సోమార్కలోచన చూచుచున్నాఁడ

నాద్యంతరహితుండవగు నిన్ను వేద
వేద్యుని శరణంబు వేఁడెద ననినఁ

గరుణ నా విష్ణుండు గశ్యపుఁజూచి
వరము నీకిచ్చెద వాంఛితంబెద్ది?

యడుగుదుగా కన్న నలరి కశ్యపుడు
కడుభక్తితోఁగరకమలముల్‌ మొగిచి

యతి బలోద్ధతి నాకు నదితికి నీవు
సుతుఁడవై జన్మించి సురల రక్షింపు

మిది కోర్కి నాకును నీ దేవతలకు
మదిలోన మన్నింపు మమ్ము నందఱను

అనవుడు నా విష్ణువదితి గర్భమున
ననుపమంబగు తేజ మడర జన్మించి

వామనత్వముఁ దాల్చి వచ్చి యద్దనుజు
భూమి మూఁడడుగులు పొసఁగంగ నడిగి

రెండడుగులనే ధరిత్రియు దివియు
దండిమైఁగొలిచి యాదైత్యు బంధించి

లోలత నీ మూఁడులోకముల్‌ వెలయ
నేలుము నీవంచు నింద్రున కిచ్చె

నదిమొద లిది వామనాశ్రమంబయ్యె
నిది మదీయాశ్రమం బీ పుణ్యభూమి

సిద్ధించు నిటు తపస్సిద్ధులు గాన
సిద్ధాశ్రమంబునాఁజెల్లు నెల్లెడల

నీవె వామనుఁడవై నెగడి త్రివిక్ర
మావతారముఁదాల్చినట్టి విష్ణుఁడవు

నాఁడును నిది నీ వనంబు శ్రీరామ
నేఁడును నా రీతి నీ వనంబయ్యె

ననుచుఁగౌశికుఁడు నిజాశ్రమంబునకుఁ
జని యందు రామలక్ష్మణులఁబూజించె

నచ్చటి మునిజనంబంతయు మదిని
ముచ్చట మీఱ రామునిఁ బూజసేసె

---
పాదసూచికలు (Footnotes):
[1]  గర్వించిమిగిలి
[2]  నీవింక
[3]  చిరెల్ల
[4]  చూపుముమాకు
[5]  బేమి
[6]  లోకనాయక
[7]  మిష్టసిద్ధులు గల్గి యీ యాశ్రమంబు- సృష్టి సిద్ధాఖ్యమై చెలువొందనొసగు, మిదియ కోరిక మాకు నీ దేవతలకు- మదిలోన మమ్మును మన్నింపవలయు, నని వేఁడుకొన నిచ్చి హరితేజమడరఁ-బనిపూని యదితిగర్భమున జన్మించి, వామనత్వము…
[8]  మలర
[9]  పోలంగ-పోలమున్నడిగి
[10]  మెఱయ
[11]  నట్టివామన మూర్తి హతదేవతార్తి-గట్టిగాఁజేసె నిక్కడ ఘోరతపము, అదిగాన… ; ఈ యాశ్రమంబున నినవంశ వర్య- పాయకరాక్షసబాధ వర్తించు, సర్వరాక్షసులను సమయింపవలయు- నుర్వీశ! యేము నేఁడుండుదు మిచట, అని యా వనంబున కరుగ నందున్న- మునివరు లేతెంచి మునివరోత్తమునిఁ గౌశికు రామలక్ష్మణులఁ బూజించి- యాశీర్వదించి రయ్యర్కవంశజుల, నంత రాఘవుడు…
[12]  నిదియ మా యాశ్రమం
[13]  బినవంశతిలక
[14]  నీ వనము
[15]  వశం
