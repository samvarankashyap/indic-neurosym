# కాండము: బాలకాండము
# అధ్యాయము: 008
# శీర్షిక: శ్రీరామావతారము

వర్ణితమధుమాస వరశుక్లపక్ష
పూర్ణయౌ నవమిని బుధవాసరమున

మహిఁబునర్వసుతార మధ్యాహ్నవేళ
గ్రహపంచకము నుదగ్రస్థితిఁదనరఁ

దొలఁగక గురుఁడుఁజంద్రుఁడుఁగూడియుండ
లలితమౌ కర్కట లగ్నంబునందు

సర్వలోకాధారు జగదేకవీరు
శర్వాదిదేవతా సంస్తూయమాను

దివ్యలక్షణకళా దేదీప్యమాను
నవ్యయు నసమాను నార్తార్తిహరణు

భవ్యుఁజిదానందుఁబరమకల్యాణు
దివ్యుల రక్షించు దీనార్తిహరణు

గుణగణాలంకారు గురుకీర్తిహారు
ఫణిరాజశయను శ్రీపతి హృషీకేశు

నా కమలోదరు నర్ధాంశ మయిన
కాకుత్స్థకులు రాముఁగనియెఁగౌసల్య

యదితి యింద్రునిఁగన్నయనువునఁ,దూర్పు
సుదతి చంద్రునిఁగన్న చొప్పున నంత

భూలోక వినుతమౌ పుష్యనక్షత్ర
లాలితంబగు మీనలగ్నంబునందుఁ

గమలాప్తసమతేజుఁ గమలాప్తవంశుఁ
గమలాక్షు భరతునిఁ గైకయి గనియెఁ

బ్రణుతింపఁదగినట్టి ఫణితారయందు
గణితకర్కటకలగ్నంబునఁ గవలఁ

దరళలోచన సుమిత్రాదేవి మిత్ర
చరితుల లక్ష్మణశత్రుఘ్నులఁగనె

దివి మ్రోసె నప్పుడు దేవదుందుభులు
దివినాడి రప్పుడు దేవకామినులు

సొరిదిఁ బువ్వులవాన సోనయై కురిసెఁ
బరితోషమందిరి బ్రహ్మాది సురలుఁ

గలయ నయోధ్యలోఁ గలవారలెల్ల
వెలసి రుత్సవముల వీరు వారనక

అప్పుడు దశరథుఁ డనఘు వసిష్ఠు
రప్పించి జాతకర్మములు సేయించెఁ

బుత్రోత్సవంబును బొరయించె నెలమి
నేత్రోత్సవంబుగా నిఖిలపౌరులకుఁ

బురుడు దీఱినయంతఁ బుణ్యాహవేళ
వరుస నా సుతులకు వంశోన్నతులకు

నామకరణములు నలువుర కిప్పు
డేమఱ కీవు సేయింపు వసిష్ఠ

యనవుడు నౌఁగాక యని తన మదిని
గనుఁగొని పలికెను గౌసల్యసుతుని

రము క్రీడ యని ధాతు రాజిల్లుచుండ
రమయతి యన నొప్పు రామనామంబు

కైకేయితనయుండు ఘనబలాన్వితుఁడు
సుకుమారతనుఁడు సుశ్లోకుండు గాన

భరతనామంబునఁబరగు సుమిత్ర
కిరవైన సుతులకు నింపుసొంపెసగ

లక్షణగుణులు సంలక్షించి చూడ
లక్ష్మణశత్రుఘ్నులను నామ మొదవుఁ

గాన వీరలు మహాఘనపుణ్యమతులు
ఈ నలువురకును నివి నామములన

లక్ష్మీసమన్వితులకు రామభరత
లక్ష్మణశత్రుఘ్నలలితాఖ్య లెసఁగ

నొగి నామకరణంబు లొప్పఁ జేయించి
తగ నర్థికోట్లకు దానముల్‌ సేసె

వారును దల్లులు వరుస దాదులును
బోరామిఁదము నర్థిఁబోషింపఁబెరిగి,

---
పాదసూచికలు (Footnotes):
[1]  పూర్ణంపు
[2]  శుభగ్రహదృష్టి
[3]  మునను
[4]  సొంపున
[5]  కమలాక్షి (ప్తు)
[6]  గైకేయి
[7]  లక్ష్మణు శత్రుఘ్నుఁగనియె
