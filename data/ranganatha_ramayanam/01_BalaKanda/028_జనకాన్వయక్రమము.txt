# కాండము: బాలకాండము
# అధ్యాయము: 028
# శీర్షిక: జనకాన్వయక్రమము

జనకానుమతి సభాసదులెల్ల వినఁగ
మునివసిష్ఠునిఁజూచి ముదమొప్పఁబలికె

మునినాథ మీ చేత ముదమార వింటి
మనఘాత్ము దశరథునన్వయక్రమము

సన్నుతికెక్కు నీ జనకునన్వయము
సెన్నొంద మీ కేనుజెప్పెద వినుఁడు

సద్విజపరమహంసప్రతిపాద్యుఁ
డద్వితీయబ్రహ్మ మైన యచ్యుతుని

నాభిసరోజంబునను బ్రహ్మపుట్టె
నా భూతనిర్మాతయగు ధాతవలనఁ

బుట్టె మరీచి యా పుణ్యవర్తనుని
పట్టియై కశ్యపబ్రహ్మ జనించె

నతనికి దిననాథుఁడాత్మజుండయ్యె
మతిమంతుఁడతనికి మనువు జనించె

నమ్మను నచ్యుతధ్యాన కాలమునఁ
దుమ్మఁగ వైవస్వతుఁడు తుమ్మువలన

నిర్మలచరితుఁడు నీతికోవిదుఁడు
ధర్మశీలుండు నుత్తమగుణాన్వితుఁడు

విమలమూర్తి త్రిలోక విశ్రుతకీర్తి
నిమి యను రాజు మానితతేజుఁడొప్పు

నతనిపుత్త్రుఁడు మిథి యతనికి జనకుఁ
డతని కుదావసుం డనుమహారాజు

వర్ధిష్ణుఁ డాయుదావసునకు నంది
వర్ధనుండుదయించె వంశదీపకుఁడు

పొలుపార నతనికిఁబుట్టె సుకేతుఁ
డలఘువిక్రముఁడగు నా సుకేతునకు

దేవరాతుఁడు పుట్టె దేవరాతునకు
భావజ్ఞుఁడగు బృహద్భానుఁడన్వాఁడు

సుతుఁడయ్యె నతనికి సూనృతవ్రతుఁడు
వితతంబుగా మహావీరుఁ డాతనికి

సులభుఁడై పుట్టెను సుధృతి యా రాజ
తిలకంబునకుఁబుట్టె దృష్టకేతుండు

హర్యశ్వుఁడతనికి నమరంగఁబుట్టె
హర్యశ్వునకు మరుఁడనురాజు పుట్టె

వెలయఁ బ్రబుద్ధుఁడా విభునకుఁబుట్టె
నలువార నా రాజునకుఁగీర్తిరథుఁడు

భూవరశ్రేష్ఠుఁడై పుట్టె నాతనికి
దేవమీళుఁడు వుట్టె దేవమీళునకు

జనియించె విబుధుఁడజ్జననాయకునకు
మనమార నుదయించె మనుమార్గవర్తి

అతనికి నయుతుండు నమ్మహీపతికి
నతులవిక్రముఁడు మహారోముఁడనఁగ

సుతుఁడుద్భవించె నా శూరోత్తమునకు
..........

స్వర్ణరోముఁడు వుట్టె సకలలోకముల
వర్ణన కెక్కు నా వసుధాధిపతికి

హ్రస్వరోముఁడు వుట్టె నా నరేంద్రునకు
భాస్వరగుణములఁబ్రణుతింపఁదగిన

యీ జనకుండును నీ కుశధ్వజుఁడు
..........

రాజర్షియగు దేవరాతుఁడెల్లెడల
రాజిల్లె మఱి బృహద్రథుఁడు దత్సుతుఁడు

నతనినందనుఁడు మహావీరుఁ డతని
సుతుఁడయ్యె సుధృతి యా సుధృతికి ధృష్ట

కేతుఁడాతని కురుకీర్తి హర్యశ్వుఁ
డాతనికిని మరుం డా మరునకును

సుతుఁడు ప్రతీంధకక్షోణీశుఁ డతని
సుతుఁడు కీర్తిరథుండు సుతుఁడావిభునకు

దేవమీఢుండు తదీయుఁడౌ విబుధుఁ
డావిబుధునిపుత్త్రుఁడగు మహీధ్రునకుఁ

గీర్తిరాతుఁడు వానికిని మహారోముఁ
డార్తిదూరుఁడు వాని కా స్వర్ణరోముఁ

డా స్వర్ణరోముండు హ్రస్వరోమాఖ్యు
భాస్వరగుణశాలిఁబడసె నాతనికి

నీ జనకుండును నీ కుశధ్వజుఁడు
పూజితకీర్తులై పుట్టి రా పిదప

జనకుఁబట్టముగట్టి సంతోషమంది
మునివృత్తి హ్రస్వరోముఁడు దపంబునకుఁ

జన సుధన్వుండను సాంకాశ్యవిభుఁడు
తనరిన మిథిలపై దండెత్తి వచ్చి

సీతాసమేతంబు శివుని విల్లడుగ
దూతఁబుత్తెంచినఁ ద్రోపించి వెడల

గాసిల్లి జనకుండు కయ్యంబులోన
నా సుధన్వునిఁజంపి యధికతేజమునఁ

బొలుపొంద సాంకాశ్యపురిఁగుశధ్వజుని
నెలమిఁబట్టముగట్టె నింపారననుచు

జనకునివంశంబు సద్వర్తనంబుఁ
గొనియాడి యా సీతగుణములు వొగడి

విశదప్రతాపుని విమలభాషణుని
దశరథుఁగనుఁగొనిదశరథాధీశ

నీ తనూజుని రాము నిత్యాభిరాము
సీతతోడుతఁబెండ్లి సెలువొప్పఁజేసి

యలఘుకీర్తులు వొందుమను శతానందు
పలుకుల దశరథపతి యుత్సహించి

ఘనుని వసిష్ఠుని గాధినందనునిఁ
గనుఁగొని వారితోఁగడువేడ్కఁబలికెఁ

జారువిచారుఁడీ జనకభూవిభుని
మీరడుగుండు సౌమిత్రి కూర్మిళను

బ్రకటగుణోన్నతుల్‌ భరతశత్రుఘ్ను
లకుఁగుశధ్వజుకూఁతులను నడుగుండు

అన వారు జనకున కత్తెఱంగెల్ల
వినుపించి యనుమతి వేడ్కతోఁబడసి

జనకునివాక్యముల్‌ సంతోషమడర
దనతోడఁజెప్ప నా దశరథుండలరె

---
పాదసూచికలు (Footnotes):
[1]  తోడ
[2]  రఘుకులక్రమము సర్వంబునువింటి - మఘదూర, జనకాన్వయము వినుమింక
[3]  ఈ వంశక్రమమును దెలుపు గ్రంథభాగము నానా విధములఁ గన్పట్టుచున్నది. సంస్కృతమునకు, భా.రా.కు సరిపోవుచున్నది గాన, ప్రాఁతప్రతులలో లేకున్నను ముద్రితగ్రంథభాగమే యిందు గ్రహింపఁబడెను
[4]  డమ్మహీజాని- తనయుండు నందివర్ధనుఁడు సుకేతుఁ- డను విభుఁ (సుతుఁ) డతనికి నమ్మహాత్మునకు రాజర్షి- యగు
[5]  సువిదు
[6]  జనకభూపాల కుశధ్వజు ల్వీరు - జనియించి రిరువురు సౌజన్యనిధులు, జనకుఁడంతట మహీజనులఁబాలింపఁ - గని యొక్కనాఁడు సాంకాశ్యభూవిభుఁడు, ధన్యవిక్రముఁడు సుధన్వుఁ డన్వాఁడు - సైన్యసమేతుఁడై చనుదెంచి మిథిల, సీతాసమేతంబు శివుని విల్లడుగ - దూతఁబుత్తెంచినఁ ద్రోపించె వెడలఁ, బైవచ్చి హరునిచాపంబు సీతయును - గావెలెనని ఘోరకలహంబుఁ జేయ, జనకుండు సంగరస్థలి వానిఁగూల్చి- తనతమ్ముఁబూన్చెఁదద్ధరణికి ననుచు, జనకునివంశంబు…
