# కాండము: బాలకాండము
# అధ్యాయము: 004
# శీర్షిక: దశరథవైభవ వర్ణనము

నా పురి దశరథుండను మహారాజు
చాపవిద్యాపరశైలకార్ముకుఁడు

చతురుపాయజ్ఞుండు షాడ్గుణ్యశాలి
సతతశక్తిత్రయసంధానకర్త

ధర్మోత్తరుఁడు గృతాధ్వరుఁడు శ్రీకరుఁడు
ధర్మశాస్త్రపురాణతాత్పర్యపరుఁడు

అజునినందనుఁడు బాల్యాదిగా నియతిఁ
బ్రజలఁబాలించిన పరమపావనుఁడు

జంభారికై పోయి శంబరాసురుని
దంభంబు నడఁచి సుత్రామునిచేత

మందారపుష్పదామంబుఁ గైకొన్న
యిందుమతీపుత్త్రుఁడినకులాధిపుఁడు

తేజంబుఁగాంతియుఁ దెగువయు నోర్పు
రాజసంబును నుదారతయు ధైర్యంబు

మొదలైన సద్గుణంబుల ప్రోఁక యగుచు
నుదయార్కుగతిఁ దన యుగ్రతేజంబు

దీపితంబై యేడుదీవులఁబర్వ
భూపాలతిలకమై పొలుపొంద నేలు

నన్నరనాథు కులాంగనాజనము
మున్నూట యేఁబండ్రు ముఖ్యలై యందు

నచలిత సౌశీల్య యైన కౌసల్య
కుచకుంభనిర్జిత కోకయౌ కైక

యనఘ చరిత్రయౌ నా సుమిత్రయును
వినుతి కెక్కిరి ద్రయీవిద్యలో యనఁగ

నిలమీఁద నతనికి హితపురోహితులు
పొలుచు వసిష్ఠాది పుణ్యసంయములు

అనఘాత్మకుఁడు ధృష్టియనువాడు విజయుఁ
డనువాఁడు సిద్ధార్థుఁడనువాఁడు మఱియు

నర్థసాధకుఁడు, జయంతుండు, నీతి
తీర్థుఁడశోకుండు, ధీరవర్తనుఁడు,

మంత్రపాలకుఁడు, సుమంత్రుండు, ననఁగ
మంత్రులు గల రెనమండ్రాతనికిని

నా మంత్రులందఱు నన్యోన్యహితులు
స్వామికార్యవిచారచతురమానసులు

పరమర్మభేదనోపాయధౌరేయు
లరసి ప్రజారక్ష యాచరింపుదురు

అట్టివారెనమండ్రు నఖిలకార్యములుఁ
బట్టున దిద్దఁదీర్పనుఁజాలి కొలువ

నష్టాక్షరముల బాహాష్టకంబునను
స్రష్టయై వెలయు నారాయణుకరణి

దశరథుండలరె నాతని దేశమునను
గృశుఁడుఁ,గొండీఁడు, రోగియు, దరిద్రుండు,

జారుండు, మఱి యనాచారుండుఁ,బుణ్య
దూరుండుఁ,గ్రూరుండుఁదుచ్ఛుండు,శఠుఁడు,

మందుండు, మఱిలేరు మందునకైన
నందఱు మణికుండలాద్యలంకృతులు

నందఱు ధర్మపరాయణచిత్తు
లందఱు విహితకులాచారరతులు

అందఱు సకలశాస్త్రాబ్ధిపారగులు
నందఱు శ్రీవిష్ణునతిభక్తిపరులు

ఈ చందమున రాజ్యమేపు దీపింప
భూచక్రమెల్ల నిమ్ముల నేలి యేలి

---
పాదసూచికలు (Footnotes):
[1]  పోరి
[2]  నేర్పు
[3]  ప్రోది. ప్రోకను నన్నిచోడఁడు నిరనుస్వారముగాను, పాల్కురికి సోమనాథ, భాస్కరులు సానుస్వారముగాను వాడిరి
[4]  ద్రయి
[5]  సార్థుఁ… నార్యవర్తనుఁడు
