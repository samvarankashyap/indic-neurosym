# కాండము: బాలకాండము
# అధ్యాయము: 020
# శీర్షిక: వైశాలికుల వృత్తాంతము

దేవేంద్రుఁడతి భక్తి దితికి శుశ్రూష
గావించె నీ పుణ్యగణ్యదేశమున

నీ పుణ్యభూమి మున్నిక్ష్వాకుఁడనెడు
భూపవర్యుం డలంబుసయందుఁగన్న

కొడుకు విశాలుఁడన్‌ కువలయాధిపుఁడు
పుడమినేలి విశాలపురి యిందొనర్చె

నా విశాలునిపుత్త్రుఁడై హేమచంద్రుఁ
డావిర్భవించెను నతఁడు సుచంద్రు,

నతఁడు ధూమ్రాశ్వుని,నతఁడు సృంజయుని,
నతఁడంత సహదేవు, నతఁడుకుశాశ్వు,

నాతండు సోమదత్తాఖ్యుఁ, గకుత్స్థు
నాతఁడు, సుమతిని నతఁడును గనిరి

తావుగాఁగాకుత్స్థతనయుఁ డాసుమతి
యీ విశాలాపురం బేలెడి నిపుడు

అనఘ వైశాలికులన వీరు జగతి
వినుతికెక్కిరి ధర్మవిభవసంపదల

నిచ్చమై రఘురామ యిచట నీ రాత్రిఁ
బుచ్చి వేగినఁజూడఁబోదము జనకు

ననునంత గాధేయుఁడటవచ్చు టెఱిఁగి
మనమున సంతోషమగ్నుఁడై సుమతి

తన పురోహితులును దనబంధుజనులుఁ
దనతోడఁ జనుదేరఁ దన పట్టణంబు

వెలువడి చనుదెంచి విహితమార్గమున
నెలమితో నా సంయమీంద్రుఁబూజించి

కరములు ముకుళించికడుభక్తిఁబలికె
ధరణిలో నేఁడు నే ధన్యుఁడ నైతిఁ

జరితార్థమయ్యె నా జన్మం బటంచుఁ
బరమప్రియంబులు పలికి యొండొరులు

నమరంగఁగుశలంబు లడిగినమీఁద
సుమతి విశ్వామిత్రుఁజూచి తా ననియె

మునినాథ యసమానమూర్తు లీ ఘనులు
ఘనభుజు, లనిమిషక్రమపరాక్రములు,

కరిరాజగమనముల్‌,కంఠీరవములఁ
బురుడింపఁజాలెడుభూరి సత్త్వములు,

లలితయౌవనము,లుల్లసితారవింద
దళములఁదెగడు నేత్రములఁజెన్నొందఁ

గరవాలములుఁగార్ముకంబు దొనలు
ధరియించి తమదుపదన్యాసములను

జగతి నా రవిచంద్రసంచార కలిత
మగు నాకసంబు నా నలరించువారు

నిరువురుఁదమలోన నెల్లచందముల
సరియగుచున్నారు జనులచూడ్కులకు

నీ కుమారకు లెవ్వ?రెవ్వరి సుతులు?
నాకు నేర్పడ గాధినందన చెపుమ

యనిన విశ్వామిత్రుఁడాతనిఁజూచి
వినిపింపఁదొడఁగెను వీనులుబ్బంగ

నో రాజకులచంద్ర యో సుగుణాబ్ధి
వీరి వృత్తాంతంబు వినుము తెల్పెదను

సరయువుపొంతఁగోసలదేశమునను
నరుదొప్పఁగ నయోధ్య యనుపురి యొప్పు

నా పురి నేలుచు నా దశరథుఁడు
నేపుమై మనుజులనెల్లఁబాలించు

నాతనివరపుత్త్రుఁడైన రాముండు
నితనికి ననుజాతుఁడీ లక్ష్మణుండు

మఖము సేయుటకునై మఱి నేను వేఁడ
సుఖమున నిచ్చెను సుతుల నిద్దఱిని

మా వెంట వేంచేసె మఖమును గాచి
వేవేగఁదాటక వెస సుబాహువును

ఆటోప మొప్పంగ ననిలోనఁగూల్చి
మాటమాత్రంబున మారీచుఁదోలి

యా గంగ నట దాటి యటు మిథిలకును
నేగంగఁదలఁచుచు నిటకు వచ్చితిమి

ఈ రాజశీతాంశు లినవంశకులులు
వీరి సామర్థ్యంబు వినఁగఁ జోద్యంబు

యనిన విశ్వామిత్రుఁడంతయుఁదెలుప
విని విస్మయంబంది వేడ్క నా సుమతి

యా రాఘవుల నప్పుడర్థిఁ బూజింప
వారు నా పూజలు వరుసఁగైకొనుచు

నా రాత్రియందుండి యా ప్రభాతమున
నా రాజు దముఁబంప నర్థితోఁజనిరి

---
పాదసూచికలు (Footnotes):
[1]  అనుపమసిత (స్థిర) కీర్తి యా విశాలునకు -జనియించెఁదగ హేమచంద్రుఁడన్‌ రాజు, ఇంపారఁ బుట్టె నా హేమచంద్రునకు - సంపూర్ణ(బలు) యశుఁడైనసౌభద్రుఁ డెలమి, నా సుభద్రునకు ధూమ్రాక్షుఁడన్‌ రాజు (వాఁడు) - భాసురస్థితిఁబుట్టెఁబటుబాహుబలుఁడు, అతనికి సృంజయుండను వాఁడు వుట్టె- నతులవిక్రముఁడైన యా సృంజయునకు, సహదేవుఁడనువాఁడు జనియించె నీతి - సహితుఁడై పరగు నా సహదేవునకును, సుతుఁడు కుశాశ్వుఁడన్‌ శూరుఁడు వుట్టె - నతి బలుండగుచున్న యా కుశాశ్వునకు, సోమదత్తుండను సుతుఁడుద్భవించె - సోమప్రకాశుఁడు సోమదత్తునకు, జనమేజయుండన జనియించె గొడుకు - జనలోకవినుతుఁ డా జనమేజయునకు, సుమతినా నుదయించె సూనుఁడింపారఁ - నమర నీ పురమిప్పుడతఁ డేలుచుండు, నెలమి నీ పురవరం బేలెడిరాజు - లలఘు విక్రములును నధికధార్మికులు, ఘనమైన యాయువుల్‌ గలవారు నగుచు- వినుతికెక్కినవారి విభవంబుఁజెప్పి (వారు వెలయ నందఱును)
[2]  నిచ్చట రఘురామ, యీ రాత్రి మనము
[3]  రఘువీర యెలమి నీ రాత్రిఁ
[4]  ననఁగ విశ్వామిత్రుఁడట
[5]  మంత్రివరులు
[6]  నేతేర
[7]  మొగుడించి
[8]  కరమర్థిఁ
[9]  ప్రియంబునఁబ
[10]  గమనులు
[11]  భుజసత్త్వములును
[12]  విక్రములు
[13]  లలితంబులైన ఫుల్లసితారవింద
[14]  నాకసమునట్టులలరించు
