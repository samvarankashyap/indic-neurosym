# కాండము: కిష్కింధాకాండము
# అధ్యాయము: 018
# శీర్షిక: వానరులు కండుమహర్షి యాశ్రమమునకుఁ బోవుట

కండుమహాముని ఘనశాపవహ్ని
మండి నిర్మృగము నిర్మానుషంబగుచు

నుండ నీడయుఁద్రావ నుదకంబు లేక
పండక జనశూన్యపథమైన యడవి

చొచ్చి యెంతేనియు సొలసి లోఁదారు
నచ్చోట నుదకంబు లరయుచున్నంత

నందొక్కరక్కసుం డడ్డమై నిలిచి
యెందుఁబోవఁగవచ్చు నింక నాచేతఁ

జావక మీకంచు సంరంభ మెసగఁ
గోవనియార్చినఁగుపితుఁడై యప్పు

డంగదుఁడాదైత్యు నదరంట వ్రేయఁ
బొంగి రక్తము వాత బొటబొట వెడల

వసుధపైఁబడె నంత వానరులెల్లఁ
బొసఁగంగ నొక మహాభూజంబునీడ

నలసికూర్చుండితోయంబు లెచ్చోటఁ
గలవొకో యని దప్పిగదురనున్నంత

దరమిడి యొక బిలద్వారంబు వెడలి
యురువడి జలపక్షులొండొండ యెగయఁ

గనుఁగొని మారుతి కపులతో ననియె
గొనకొని చూడుఁడీ గుహలోననుండి

కమలార్ద్రపక్ష శీకరములతోడఁ
గమలరజస్సిక్తగాత్రంబు లమర

జలపక్షివిసరముల్‌ చనుదెంచె నిందుఁ
గలదుగాఁబోలును గమలాకరంబు

నందులకును మనమందఱ మేఁగి
క్రందుగా దప్పి దీరఁగ నీరు ద్రావి

వెస(వచ్చి) సీత నన్వేషింతమనుచు
మసలకందఱు వచ్చి మఱి గుహఁజొచ్చి

రతిఘోరతరమైన యమ్మహాబిలము
గతిగానలేక చీకటఁబడి కపులు

దండిమై నందంద తడవు లాడుచును
నొండొరుఁబట్టుక యోజనమరిగి

వనచరుల్‌ మనముల వనరుచు నెదుట
గనుఁగొని యయ్యంధకారంబు విరిసి

యరుదంది జగదద్భుతాకారమైన
పురమొక్క టచ్చోట పొడగాంచి రంతఁ

బసిఁడిగోపురములు
..........

గనుఁగొనియుదక మిక్కడ నుండనోపు
నని వచ్చి బిలములో నందఱు సొచ్చి

కలగొని విపులాంధకారమై తెరువు
తెలియ కొండొరువుల ధృతి నూదికొనుచు

ననుపమసత్త్వులై యట పోవఁబోవఁ
గనుఁగొని నయ్యంధకారంబు విరిసి

యరుదుగా జగదద్భుతాకారమైన
పురమొకఁడచ్చోటఁబొడగాంచి నిలిచి

పసిఁడిగోపురములుఁబసిఁడి మాడువులుఁ
బసిఁడియట్టళ్లును బసిఁడికోటలును

బసిఁడివృక్షంబులుఁబసిఁడిపూఁబొదలు
బసిఁడిపర్వతములుఁబసిఁడితామరలు

నై చూడ నా పురంబతిరమ్యమైనఁ
జూచి యెంతేనియుఁ జోద్యంబు నొంది

ప్రకటసంపదలచేఁబరగుచుండియును
నకట నిర్మానుష్యమైన దీ పురము

ఏలొకో? యిట్లయ్యె నీ పురంబనుచు
నే లీల వెడలుచొప్పెఱుఁగంగ లేక

చాలఁజింతిలుచు నచ్చటఁగొన్నినాళ్లు
పోలఁజరించుచుఁబురమధ్యవీథి

మిన్నులతో రాసి మేటియై యందు
నున్నతంబైయున్న యొకమేడ గనిరి

కని దాని మీఁదికిఁగపులెల్లఁబ్రాఁకి
కనిరి దపోవృత్తిఁ గడునొప్పుదాని

హరిణాజినాంబర యై యొప్పుదానిఁ
దరుణేందుకళఁబోలి తనరారుదాని

నొకపుణ్యకాంత నయ్యువిదకు మ్రొక్కి
యకలంక చిత్తుఁడై హనుమంతుఁడనియె

నోతన్వి నీవెవ్వ? రొంటిమై నిచట
నీ తపంబున నుండ నేమి కారణము?

ఏ మహాత్మునిపుర మీ పుణ్యనగరి?
మే మెన్నఁడును గాన మీ విచిత్రమ్ము

---
పాదసూచికలు (Footnotes):
[1]  డగచరాధిపుల - ముందఱనీలాభ్రమోయననిలిచి, “ఓరివానరులార యుర్విపై నేను - మారీచు తనయండ మహితవిక్రముఁడ, దేవగంధర్వులుఁ దివిఱిఁ యే నున్న - యీవని దృష్టింప నెవ్వరు వెఱతు, రిందేలవచ్చితి రిందఱుఁగూడి - యెందుఁబో…
[2]  రంచు
[3]  గలవకో
[4]  ఁజీరి
[5]  మేడలును
[6]  ఏలకో
