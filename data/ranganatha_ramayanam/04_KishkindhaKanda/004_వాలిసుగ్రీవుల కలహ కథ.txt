# కాండము: కిష్కింధాకాండము
# అధ్యాయము: 004
# శీర్షిక: వాలిసుగ్రీవుల కలహ కథ

నోరామ వాలికి నొగి నాకు నైన
వైరానుకథనంబు వర్ణింతు వినుము

కడఁగి మందరగిరి కవ్వంబు సేసి
తడయక వాసుకిఁదరిత్రాడు సేసి

వాలియు నేనును వడి నొక్కవంక
వాలితి మొక వంక వాలినవారు

సుర గరుడోరగాసుర సిద్ధ సాధ్య
వరులందఱును క్షీరవారిధిఁదరువఁ

గరళంబు పుట్టి లోకములెల్లఁగాల్ప
హరుఁడదియును మ్రింగ నద్భుతంబనఁగ

నలరంగ జ్యేష్ఠయు నం దుదయింపఁ
గలిరాజు దానిని గైకొనెఁబ్రీతి

ప్రస్తుతికెక్కుచు బహుళంబులైన
వస్తుచయంబు లవ్వారిధిఁబుట్టెఁ

దమ తమ కోర్కెకుఁ దగినవస్తువులు
నమరంగఁగైకొని రందఱుఁబ్రీతి

నలిఁబుట్టె నైరావణము మేషమహిష
ములు మకర కరేణువులు హయవృషము

లవి జనియింప నింద్రాదిదిక్పతులు
వివిధయానములుగా వేడ్కఁగైకొనిరి

(వారుణి యుదయింప వారుణి నపుడు
శూరాగ్రగణ్యశేషుండు గైకొనియెఁ

బోరి(పూని) నిద్రాదేవి పొరి జనియింప
..........

వైనతేయుఁడు దాని వరుసఁగైకొనియె
..........

నలరఁగ జ్యేష్ఠయు నం దుదయింపఁ
గవిరాజు దానిఁదాఁగైకొనె నంత)

మహనీయసౌభాగ్యమహిమలు దనకు
సహజంబులై లక్ష్మి జనియింపఁజూచి

యా మహాదేవి నారాయణుండపుడు
గామించి తన దేవిఁగాఁగఁ గైకొనియెఁ

(గమలనాభుఁడు పద్మఁగైకొన్నపిదప
నమర ధన్వంతరి యమరధేనువును

జింతామణియు నొప్పు చెడని పెన్నిధులు
సంతానతరువు లుచ్చైశ్శ్రవాఖ్యంబు)

చందురుఁడును దేవసతు లుదయింప
నందఱిలోఁదార యను నాతి మాకు

దేవతలిచ్చిన దివిఱి గైకొంటి
మా విధంబున మఱి యందఱుఁదరువ

జనియించె నమృతంబు సకలదేవతలు
ననురాగమునఁ బొంది యా సుధారసము

కామధేనువు కల్పకము లాదిగాఁగ
సోమునిఁగొని తమచోటికిఁజనుచు

నమరులు మమ్మంప నర్థితో వచ్చి
కమనీయపదమునఁగాంతతోఁగూడి

కలసియుంటిమి కొంతకాలంబు దనుక
నలరుసుషేణుని యనుఁగుఁగూఁతురును

జెలువొప్పఁబెండ్లియై చెలఁగు వేడుకల
వలనొప్పు రుమఁగూడి వర్తించుచుండ

మా తండ్రి తరువాత
..........

మా తండ్రితరువాత మంత్రులు వెద్ద
యీతఁడంచును వానరేంద్రపట్టంబు

వాలికిఁగట్టి రా వాలియు నన్నుఁ
జాల మన్నన సేసి సంప్రీతి నడపు

నతనికి బంటనై యహరహంబేనుఁ
బితృసమానుఁడుగాఁగఁబేర్మి సేవింతు

నీ రీతి నన్యోన్యహితులమై మెలఁగ
శ్రీరామ యొకనాఁడు చిరవైర మూని

తొడరినకడఁకతో దుందుభి కన్న
కొడుకు మాయావి యన్ఘోరరాక్షసుఁడు

నడురేయి కిష్కింధనగరంబు బెదర
వడి నార్చి గర్వదుర్వారుఁడై పేర్చి

యని సేయఁబిలిచిన నలుక దీపింప
ననుపమబలశాలియగు వాలి వెడలి

ననుఁగూడి యుద్ధసన్నద్ధుఁడై వేగ
తన మీఁద నడవ నిద్దఱఁజూచి వాఁడు

ననిసేయ కతిభీతుఁడై పాఱిపోయి
తన గుహఁజొచ్చిన దర్పించి వాలి

యధిక గర్వోద్ధతుండగు నట్టి వాని
వధియించి వత్తు నే వచ్చునందాఁక

నిచ్చట నేమఱ కీవు వేఱొకఁడు
చొచ్చి రాకుండ నిచ్చోనుండు మనుచు

గుహవాత
..........

గుహవాత నన్నుంచి గుహతానుఁజొచ్చి
గుహలోన నొకయేఁడు ఘోరయుద్ధంబు

కడుకొని సేయ రక్తము వెల్లి విరిసి
యుడుగక గుహవాత నుబ్బినఁజూచి

కనుకని నార్చురాక్షసుని యార్పులును
వినివాలి రాక్షసవిభునిచేఁజచ్చె

నిచ్చోట నేనుండు టెఱిఁగిన వెడలి
వచ్చి దైత్యుఁడు పట్టి వధియించు నన్ను

నని నిశ్చయము సేసి యప్పుడే పోయి
కొనివచ్చి యొకకొండ గుహవాతనునిచి

యచ్చట వాలికి నట తిలోదకము
లిచ్చి కిష్కింధకు నేను వచ్చుటయు

వాలి వోయినతరువాత నీ రాజ్య
పాలనంబున కీవె ప్రాప్తుండవనుచు

వదలక మంత్రులు వానరరాజ్య
పదమున ననుఁదెచ్చి పట్టంబు గట్ట

వానరకులచక్రవర్తినై యేను
నూని రాజ్యము సేయుచుండితి నంత-

మనుజేశ మఱి వాలి మాయావిఁజంపి
ననుఁజీఱిచీఱి యంతట గుహవాత

పెనచివైచినకొండఁబిండిగాఁదన్ని
చనుదెంచి ననుఁజూచి చాలఁగోపించి

తన కేనుజేయువందనముఁగైకొనక
యెనసినకినుకతో నిట్లనిపలికె

నోరి తమ్ముఁడవని యూరడి నమ్మి
పోరాడఁబగతుపైఁబోయిన చోట

ననుడించి చనుదెంచి నా రాజ్యపదముఁ
గొని ప్రీతినిట్లుండఁగూడునే నీకుఁ?

గడుఁబాపబుద్ధివి గావున నిన్నుఁ
దొడరి చంపిన నాకు దోషంబు లేదు

అనవుడు నే వాలియడుగుల కెఱఁగి
వినయంబు భయమును వెలయ నిట్లంటి

నొకయేఁడు మాయావియును మీరుఁబోరఁ
బ్రకటింప రక్తపూరము గుహవాత

వెడలిన భయమంది విపరీతబుద్ధి
వడిఁబారి యిచటి కే వచ్చినఁజూచి

రట్టడిమంత్రు లీ రాజ్యంబు నాకుఁ
గట్టి రింతియకాని కపట మే నెఱుఁగ

నాకు నీ యాగమనంబె శోభనము
నీ కపిరాజ్యంబు నీవె కైకొనుము

వావిఁదమ్ముఁడఁగాని వాలి, నీ కేను
సేవకుండ, సుతుండఁ,జెప్ప నేమిటికి?

గరుణాఢ్య నాయెడఁగల్ల గల్గినను
గరుణింపుమని పెక్కుగతులఁబ్రార్థింప

నంతకంతకు మండియనుజునిపట్ల
నింతేల?యని మంత్రులెంత సెప్పినను

అనయుఁడై నా పత్నియగు రుమఁబుచ్చి
కొని రాజ్యమును బుచ్చికొని చంపఁగడఁగ

వెఱచి యేకాకినై వెనుకొని వాలి
తఱుమ భూలోకమంతయు నేను దిరిగి

యేపఱ పఱతెంచి యిందున్నవాఁడ
నీ పర్వతము వాలికెక్కరాకునికి

ననిన రాముఁడు వెఱఁగందియీ కొండ
యినతనూభవ వాలికెట్లెక్కరాదు?

వినుపింపు మనవుడు వినతుఁడై నిలిచి
యినతనూజుఁడు ప్రీతి నిట్లని పలికెఁ

దొల్లి దుందుభియను దుష్టరాక్షసుఁడు
బల్లిదుఁడై వరబలము రంజిల్ల

ముల్లోకములు దనమొనకు భీతిల్ల
మల్లడిగొని పెనుమహిషమై పోయి

తఱిమి సముద్రునిఁ దనతోడ ననికి
నఱిమి పిల్చుటయు నయ్యంభోధి గలఁగి

ఘనరత్నకోటులు కానుకలిచ్చి
తునియనిబలిమి నీతోడఁబోరాడ

ఘనమైనతుహినాద్రిగాని యేఁబూని
యని సేయఁజాలఁబొమ్మనిన నేతెంచి

జంభారి దోస్త్సంభసంభావితోగ్ర
దంభోళినైశిత్యదర్పభంగముల

నతులశృంగముల హిమాద్రిఁగోరాడ
నతిభీతుఁడై పర్వతాధీశుఁ డనియె

నీ సరివాడఁనా నిలిచి పోరాడ?
నో సరింపక నిల్వనోర్తునే యేను?

ఈ లోకమున నిన్ను నెదిరి పోరాడ
వాలినభుజశక్తి వాలికిఁ గలదు

బలియుఁడై కిష్కింధఁబాలించునతఁడు
కలహంబుపై వాంఛ గలదేని నీకు

నలఘువిక్రమ యింక నట కేఁగుమనిన
జెలఁగి రాక్షసుఁడు కిష్కింధకేతెంచి

విలయకాలాభీలవేళ గర్జిల్లు
జలదంబుగతి నార్చిసరిఁదనతోడ

నాలంబు సేయ రమ్మని వాలిఁబిల్వ
వాలి కోపించి వెల్వడివచ్చి యార్చి

దుందుభిగతి మ్రోయుదుందుభిఁదాఁకి
యెందుఁబోవఁగవచ్చు నింక నీకనుచు

శిలలు పాదపములు చెచ్చెఱ రువ్వి
తల ముష్టిహతులఁగొందలమందఁజేయ

వాఁడును వానరేశ్వరుని వక్షంబు
వాఁడికొమ్ములఁగ్రుమ్మ వానిఁ గోపించి

యతి ఘోరుఁడై పేర్చి యచలంబు వైవ
గతితప్ప నుఱికి రక్కసుఁడెదిరింప

యురువడి నెగసి బిట్టురముఁదన్నుటయు
మరలని కోపంబు మది నిల్పి యపుడు

గండశైలముఁబుచ్చి కపిరాజు వైచె
మెండొడ్డి దైత్యుఁడు మీఁదికి నెగయ

నరిఁగ్రమ్ముకొని వాలి యదరంటవ్రేయ
దరిమి వక్షస్థలి దనుజుండు గ్రుమ్మెఁ

బటుసత్త్వమునఁచేర్చి బలిముఖనాథుఁ
డట సాలతరువున నడిచిన వాఁడు

పదములఁదన్న నప్పాకశాసనియు
వదలని ముష్టిని వక్త్రంబు వొడిచె

రక్కసుఁడొడువ
..........

గండశైలము వుచ్చి కపిరాజువైవ
నొండొండ కొమ్ముల నోసరిల్లుచును

అఱుగ్రమ్మికొని వాలి నదరంట వ్రేయఁ
దఱిమి వృక్షంబునఁదరుచరుండడువ

మాటున నసురఁగ్రమ్మఱ వచ్చి తాఁకి
మోటతా డెత్తుక మోఁద నా వాలి

గదిసి కొమ్ములఁజిమ్మఁగపిరాజు నిలిచి
కదలనిముష్టి వక్త్రంబునఁబొడువ

రక్కసుఁడొడువ మర్కటరాజు పొడువ
దక్కక యిరువురు దర్పించి పేర్చి

గొనకొని నూఱేండ్లు ఘోరయుద్ధంబు
మనువంశవల్లభ మఱిచేసి వాలి)

క్రేళ్లురికియుఁబిడికిటఁదోఁకఁబట్టి
యెల్లెడఁగుదియించి యెడపక త్రిప్పి

వడి దూలి యసురయు వాపోవవైవఁ
గడఁగి మర్మముగాంచి కడువడిఁబొడిచి

బలిమిఁగొమ్ములు వట్టి పడవైచి చంపి
తలకొన్న లావుమైఁదన్నెఁదన్నుటయు

ముక్కునఁజెవుల మోమున నెత్తురొలుక
నక్కులిశాహతి నద్రియుఁబోలె

నా యుగ్రదైత్యుమహాకళేబరము
పోయి యోజనమాత్రమునఁదూలి పడియె

గైరికనిర్ఘరాకారంబు లగుచు
నా రక్తకణము లీ యద్రిపైఁబడిన

నారసి యిచట నిత్యము తపంబున్న
దారుణశక్తి మతంగుండు గినిసి

యీ పర్వతము వాలికెక్క రాకుండ
శాపంబు గావించె జగదేకనాథ

కాన, యీ ఋశ్యమూకమునందు వెఱవ
కేను గాఁపురముందు నెల్లకాలంబు

కడఁగి యా దుందుభికాయంబు వుచ్చి,
పుడమి యోజనదూరమునఁబాఱవైవ

వలనైనభుజశక్తి వాలికిఁగాక
తలపోయ నొరులకుఁదరముగాదధిప

కైకొని నీ వంతకంటెను దూర
మీ కళేబర మిపుడిట మీటకున్న

నినవంశ మీ సత్త్వమే నాత్మ నమ్మ
ననవుడు విని రాముఁడల్లన నవ్వి

యా దుందుభిశరీర మల్లన మీటి
నీదు సందేహంబు నేఁడు వాపెదను

ఇనతనూభవ దాని నేర్పడఁజూపు
మనవుడు సుగ్రీవుఁడర్థితోఁజూప

ఘనమేరుమందరాకారమైయున్నఁ
గని కళేబరముడగ్గఱకు నేతెంచి

గొనకొని దానిఁగైకొనక యంగుష్ఠ
మునఁబదియోజనంబులు పాఱమీటి

వైచిన రఘురామువరశక్తి పేర్మిఁ
జూచియు నమ్మక సుగ్రీవుఁడనియె

మెలపుమై నిది వాలి మీటెడునాఁడు
దలమైన రక్తమాంసములతో నుండు

మనుజేశ నేఁడస్థిమాత్రమై యుండఁ
గని నీవు మీటితిగాక యొక్కింత

వడిఁబేర్చి, నీ లావు వాలిలావునకుఁ
గడు నెక్కుడని నమ్మఁగారాదు దేవ

(అతఁడదియునుఁగాక యలవోక మీటు
క్షితిధరంబులఁబుట్టచెండ్లకైవడిని

జతురంబుధులయందు సంధ్యలు వార్చు
సితికంఠుపదములు శిరమర్థిఁజేర్చు

వాయువుకన్న జవంబు హెచ్చుగను
దోయధులన్ని దోడ్తో దాటివచ్చు

వాలికి నిర్జరేశ్వరదత్తహేమ
మాలి కెవ్వరుసాటి? మఱియొండు వినుము)

సరవిగ నొక శిలాసర్పంబునందు
ధరణిపై జనియించెఁదాళంబు లేడు

ధరణీశ
..........

ధరణీశ యీ యేడుతాళ్లును దొల్లి
వరశక్తియుక్తిమై వాలి బిట్టేచి

కరముల నొక్కటిగాఁగూడఁబట్టి
తరమిడి వానిపత్రములెల్లఁద్రుంచు

నడరి యీ తాళంబులందొక్కటైన
వడిఁగదల్పగ లేరు వాసవాదులును

దలకొని యొకకోలఁదాళంబు లేడు
నిలువక కాఁడిపో నెఱిఁదెగనేయ

వసుధేశ నీ లావు వాలిలావునకు
నసమానగతి నెక్కుడని నమ్మవచ్చు

ధరణీశ యీ సప్తతాళంబులొక్క
శరమునఁదెగవ్రేయుశౌర్యంబు గలుగు

పురుషునిచే వాలి వొలియు నటంచు
నరసి నాకు మతంగుఁడనుముని సెప్పె

ననవుడు విని రాముఁడల్లన నవ్వి
వనచరాధిప తాళ్లు వదలక చూపు

మనవుడు సుగ్రీవుఁ డా రాము వేగ
గొనిపోయి యా తాళ్లు గుఱు తెఱిఁగింప

విలు గుణధ్వని సేసి విపులసత్త్వమున
కలితమౌ తత్పన్నగము తోఁక త్రొక్కి

వెరవును లావును విహితవిక్రమముఁ
బరగఁబ్రత్యాలీఢ పాదుఁడై నిలిచి

నంత రాముని చరణాంబుజమహిమ
నెంతయు జీవసమేతమై యపుడు

రూపింప ఘనశిలారూపంబు మాని
కోపించి యమ్మహాక్రూరసర్పంబు

ధరణిభారంబు నెంతయు సహింపకను
వెరవొప్పఁ బాతాళవివరంబు వెడలి

యరవిందభవునకు నాదిశేషుండు
మొరపెట్టుకోఁబోవు పోల్కి భావింప

మురమురమని కడుమ్రోసి యుగ్రముగ
నురువడి నెగయ నత్యుగ్రత నంత

నశనిసంకాశమై
..........నృపుఁడు

నఱిముఱి నడకతో నమ్మహాసర్ప
శిరముతోఁగూడ విచిత్రంబుగాఁగ

ముంచి
..........తెగనేయుటయును

నా యహిశ్రేష్ఠంబు నమరియై యమరి
యాయతంబగు విమానాంతరంబునను

మెఱుఁగుకైవడి నిల్చి మిహిరవంశజునిఁ
బరువడి నిట్లని ప్రార్థించి పలికెఁ

బరహితచారిత్ర భాస్కరవంశ
శరనిధి పూర్ణిమా సంపూర్ణచంద్ర

నీ పాదరజముచే నెమ్మి నహల్య
పాపంబు లెడఁబాసి పరగదే తొల్లి

యటువలె నిపుడు నీ యడుగులు సోఁకఁ
బటుబుద్ధి నా పూర్వపదమందఁగంటి

నమరలోకమునకు నరిగెద నింకఁ
గ్రమమొప్ప ననుడు రాఘవుఁడరుదంది

మును భుజగంబవై ముదిత నీ విప్పు
డనిమిషాంగన వౌట యది యేమితెఱఁగు?

వినిపింపు మనుడు నవ్వెలఁది శ్రీరాముఁ
గనుఁగొని తన పూర్వకథ చెప్పఁదొడఁగె

గంధర్వ కిన్నర కాంతలలోన
బంధురతర శుభప్రభ నొప్పుదాన

వినుము శ్రీరఘురామ విన్నవించెదను
అనిమిషపురిఁ గల్గునతివలలోన

వినుత యౌవనకళావిభ్రమగతుల
..........

(?)దింపని కరుణావతియను పేరఁ
బెంపొందియుందును బ్రియము రెట్టింపఁ

దొలుతటియుగమున దుర్వాసమౌని
బలుతపంబొనరింపఁబాకశాసనుఁడు

పనివడి యతనితపంబు విఘ్నంబు
వనజాక్షి గావింపవలయు నీవనుచు

నను నర్థిఁబనుప నున్నతితోడ వచ్చి
ఘనవిలాసస్ఫూర్తిగా లాస్య మేను

గావింప మునిపతి గనుఁగొని కినిసి
భావింపఁగా శిలాప్రాయసర్పంబ

వై యుండు పొమ్ము నీవనుచు శపింపఁ
బాయనిభీతిఁ బాల్పడి కేలుమోడ్చి

యో మునీశ్వరచంద్ర యో దయాసాంద్ర
యీ మహాశాపాగ్ను లే నెట్టు లార్తు?

ననుఁగరుణింపు మన్నను సంయమీంద్రుఁ
డనువార భావికార్యము చూచి పలికె

నలరు నా త్రేతాయుగాంతరంబునను
జలజాప్తకులమున జలజనాభుండు

జనియించి రాముఁడై చనుదెంచి యిటకు
మునుమిడి నీ శాపమోక్షంబు సేయు

నని చెప్పి తపమున కరిగె నమ్మౌని
ఘనశాపనిర్ముక్తి గలిగెఁగావునను

ననిమిషపురమున కరిగెద ననుచు
ననుపమప్రీతిమై నా దివ్యవనిత

చనియెఁగీర్తింపుచు స్వర్లోకమునకు
..........

నా రీతి శ్రీరాముఁడపుడేయు శరము
దారుణధ్వని మహాత్వరితంబుగాఁగ

నవనిపై
..........

నశనిసంకాశంబు నసదృశంబైన
నిశితాస్త్ర మరిఁబోసి నిపుణుఁడై నృపుఁడు

ముంచి యొక్కటఁబంక్తిముఖు నాండ్రతాళ్లు
ద్రెంచినగతిఁ ద్రాళ్లు దెగనేయుటయును

అవనిపై వక్రంబులైయున్న తాళ్ల
నవిరళంబుగ వడి నటు గాఁడిపాఱి

చేరువగిరి దాటి చెచ్చెఱఁబోయి
ధారుణి దూరి పాతాళంబుఁజేరి

యలయక తీవ్రత నమ్మహాశరము
తొలఁగక రఘురాముదొన వచ్చి చొచ్చెఁ

నతులితంబగు రవ మాకాశవీథి
నతుల విమానంబునందుండి పలికె

పరమాత్మ యే సురపతికడ నుందుఁ
గరుణావ తనియెడు కన్నికఁదొల్లి

నిరతంబు దుర్వాసు నిందించుటయునుఁ
గర మల్గి శాపంబు గావించె నిట్టి

రూపమై ధరణీశ రూఢి నీ కతన
శాపమోచనమయ్యెఁజనియెద నింక

ననిచెప్పి కరుణావ తమరేంద్రుపురికిఁ
జనుటయు రఘురాముశరము తాఁదూణి

జొచ్చినఁగనుఁగొని సుగ్రీవుఁడప్పు
డచ్చెరువునఁబొంది యానందమంది

సప్తపాతాళసంసక్తమూలములు
సప్తాశ్వమండలాచ్ఛాదిపత్రములు

నగుసప్తతాళంబు లస్త్రమొక్కటనె
తెగనేసె నాదు సందేహంబు వాసె

వాలి రాఘవునిచే వడిఁజచ్చు నింక
నేలితిఁగపిరాజ్యమేనంచుఁబొంగి

కమలాప్తకులనాథుఁగాకుత్స్థుఁజూచి
కమలాప్తసుతుఁడంతఁగరములు మొగిచి

దేవ దేవరమూర్తి దృష్టించి లావు
భావింపనేరక పశుబుద్ధి నైతి

నినజుండ నేను నీ వినవంశభవుఁడ
వని సమబుద్ధిమై నపరాధినైతి

నీ లోకములకెల్ల నేలిక వీవు
బాలిశు నన్ను నీ బంటుగా నేలి

నా శత్రుఁదెగటార్చి నా రాజ్యమిచ్చి
నా శోక ముడుపవే నరనాథచంద్ర

యనవుడు సుగ్రీవు నతికృపాదృష్టిఁ
గనుఁగొని మన్నించి కాకుత్స్థుఁడనియెఁ

---
పాదసూచికలు (Footnotes):
[1]  కడఁకతోఁజే
[2]  బొబ్బలును
[3]  నడఁచి
[4]  పోర
[5]  యుగ్రుఁడై
[6]  నమించు
