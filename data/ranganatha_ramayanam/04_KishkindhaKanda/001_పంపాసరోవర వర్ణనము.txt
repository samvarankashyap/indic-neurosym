# కాండము: కిష్కింధాకాండము
# అధ్యాయము: 001
# శీర్షిక: పంపాసరోవర వర్ణనము

శ్రీరాముఁడయ్యెడ శీతలవారి

వారిజోత్పలకైరవంబుల నొప్పు[వా.రా. సర్గ 1]

పంపయు మధుమాసఫలిత తత్తీర

చంపకసహకారచారుకాంతార

సంపదయును జూచి జానకీవిరహ

కంపితుఁడగుచు లక్ష్మణున కిట్లనియె:

“సౌమిత్రి! యీ పంప సకలనిలింప

కామినుల్‌ జలకేళి కరముగాంక్షింప

నొప్పు; నీ సరసితో నుపమాన మరసి

చెప్పంగ శక్యమే శేషునికైన?

ననుకూలమలయానిలాహతి దీన

జనియించుఁబో బిందుసరము లెన్నైన!

దీని మహత్త్వంబు దెలిసినచోట

మానసంబును నణుమాత్రంబె కాదె?

పావనజీవనాస్పదమైన దీని

కా వేల్పుడిగ్గియయైన సమంబె?

యున్నాళవిస్ఫురితోరుకర్ణికలఁ

దిన్నగా విరిసిన తెల్లనెత్తమ్మి

మరకతస్తంభనిర్మలహేమకుంభ

భరితాతపత్రమై పార్శ్వద్వయమునఁ

దేఁటిఱెక్కలఁగ్రమ్ముతెమ్మెరవలన

నూఁటాడుతరగల నుయ్యాలలూఁగు

విప్పారుఱెక్కల వెలయురాయంచ

లొప్పారఁగా వైచు నుభయచామ రము

లే పొంద నీ పంప యీక్షింప నొప్పె

శ్రీపూర్ణపట్టాభిషిక్తునికరణి.

నామని జవ్వనంబలరిన రుచుల

చే మించుచిన్నారిచిగురుమానికపు

సొమ్ములు దాల్చి నల్‌ చుట్టును గ్రమ్మి

కొమ్మలీ నిద్దంపుఁగొలఁకుటద్దమున

నిక్కి నీడలు చూచి నిజవిలాసముల

కొక్కింత యౌఁదల లూఁచుచందమునఁ

గొండొక గాలిసోఁకులఁదుదల్‌ గదల

నొండొరుఁబొగడుచు నున్నచందమునఁ

గీరశారిక లర్థిఁగెలయు నిచ్చోటి

తీర వనీవాటి దృష్టింప నిపుడు

తాపంబు మరునిప్రతాపంబు కరణి

దీపించె నా మేన ధృతి నటుగాన,

సౌమిత్రి! యిది వనస్థలి గాదు; చూడఁ

గాముని యాయుధాగారంబుగాని;

చింతింప నివి మావిచిగురులు గావు

కంతుని క్రొవ్వాఁడికత్తులుగాని;

భావింప నివి పూవుబంతులు గావు

భావజాతుని బాణపంక్తులుగాని;

యే యెడ భృంగఝంకృతు లివిగావు

డాయు మారుని చాపటంకృతుల్‌ గాని;

వర్ణింప నివి పికధ్వనులు గావతను

కర్ణకఠోర హుంకారముల్‌ గాని.

యటుగాన నావంటి యంగనారహితు

లెటువలె వేగింతు రీ కాననమునఁ?

గలకంఠకలకుహూకారనిస్స్వనముఁ

జెలఁగించువనము గర్జిలుఘనాఘనము

కులుకుపుప్పొడి మించుక్రొక్కారుమించు;

తలిరుఁగొమ్మలు శక్రధనువులయనువు,

వసుధ రాలెడు విరుల్‌ వర్షోపలములు,

ముసరు తేనియసోన ముంచినవాన

గా నొప్పుచు వసంతకాలంబు చూడ

వానకాలముఁబోలి వసుధ నొప్పియును

జిగురాకుశిఖలతోఁజిట్టాడుతేఁటి

పొగలతోఁబొగడపుప్పొడిబూదితోడ

బూరుగుపూవునిప్పుకలతో నెగడి

యారయ విరహుల కగ్నియై నిగుడి

కంతుప్రతాపాగ్ని కరణిఁగడంగి

యెంతేని నా చిత్త మెరియింపఁదొడఁగె.

రామాశిరోమణి రాజబింబాస్య

నే మార్గమునఁగొని యేఁగెనో యసుర?

వనజాక్షి యెచ్చట వసియించినదియొ?

కని విని యెఱుఁగ మిక్కార్యంబులెల్ల.

నేమిచేయుదు నింక? నెట్లువేగింతుఁ?

గామినీమణి సీతఁగాంతు నెన్నఁటికిఁ?

బంపాసరోవరప్రాంతకాంతార

సంపదతోడ వసంతంబు గూడఁ

గలిగినగతి జనకజతోడఁగూడఁ

గలుగునే నాకు నొకానొకనాఁడు?

ఈ పంపలోఁదమ్ము లేఁజూచినట్లు

భూపుత్త్రివదన మెప్పుడు చూతునొక్కొ

ఇందు మీనవిహార మీక్షించినట్టు

లిందు వదనచూపులెప్పుడు చూతు?

జలపక్షులిచ్చట జతగూడినట్లు

జలజాక్షి నెన్నఁడు జతగూడువాడఁ?

దేఁటి యిచ్చటఁదమ్మితేనె గ్రోల్‌కరణి

బోటికెమ్మోవి యెప్పుడు గ్రోలువాఁడ?

నెక్కడి తలపోఁత? లెక్కడి సీత?

యెక్కడి వెడసేఁత? లివి యెట్లు పొసఁగుఁ?

దమ్ముఁడా! నీ వయోధ్యకుఁజనుమింక;

నిమ్మెయిఁబ్రాణంబు లిఁక నిల్పఁజాల.”

నని యనాథుని క్రియ నందంద వగవ

విని లక్ష్మణుఁడు రామవిభుని బోధించి:

“యిది యేమి రఘురామ! యెల్లలోకములు

ముదలింపఁబురుషోత్తముఁడవైన నీవు

ఈ మోహశోకంబు లేల తాల్చెదవు?

కామిని వంచనఁ గైకొనిచనిన

రావణుఁజంప నారంభంబు సేయు

మీ.”వని తెలుపుచు హితగోష్ఠి నుండె.

గనుబంటి యెలుఁగిచ్చె గబ్బుల్గు పలికెఁ
గనుగొని తచ్చెలి కలయంగ రొప్పె

చేకొని చిఱుత దాఁజేరువఁబెట్టె
గైకొందు చెలినని కలయంగ రొప్పె

నెల్లెడ శుభములు నిత్తు మీ కనుచు
బల్లి దీప్తంబుగాఁబలికెఁబో చెవికి

భానుపై వామాక్షి పరుసని యెలుగు
యాని యించుక చెవి యంతయు రొప్పెఁ

దనయాత్మఁగడు మెచ్చి తమ్మునిఁజూచి
యినవంశవల్లభుఁ డిట్లని పలికె

వనచరాధీశుండు వడి నేఁగుదెంచి
ఘనభక్తి మనలను గలయంగఁగలఁడు

కూలు రావణుఁడాజిఁగూడును సీత
నేలుదు లోకంబు లెలమి ధరింప

నని రామసౌమిత్రు లధికసంతోష
మును బొంది సుఖగోష్ఠి ముదమందుచుండ

---
పాదసూచికలు (Footnotes):
[1]  ఫలతరుతీర
[2]  గావింప
[3]  విరి
[4]  రలు! దీపింప నీ పంపదృష్టింప
[5]  కొండుక
[6]  గెరలు
[7]  వనాటవి
[8]  వాఁడిబాణముల్‌
[9]  నాఁటివడువుదోచియును
[10]  గలసిన
[11]  చూచువాఁని
[12]  నిమ్మేనఁ, నిమ్ములఁ