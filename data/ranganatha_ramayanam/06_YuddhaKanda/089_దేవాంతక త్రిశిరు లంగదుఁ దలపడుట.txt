# కాండము: యుద్ధకాండము
# అధ్యాయము: 089
# శీర్షిక: దేవాంతక త్రిశిరు లంగదుఁ దలపడుట

ననుజుండు వడుటకు నడలుచు,వాలి

తనయుఁడేచుటకు నుద్దండకోపంబు

ముప్పిరిగొనఁగ నిమ్ములఁబరిఘమ్ముఁ

ద్రిప్పుచుఁబఱతెంచె దేవాంతకుండు

రవిమండలముఁబోలు రథ ముగ్రభంగి

నవని గంపింప నుద్ధతిఁదోలుకొనుచుఁ

ద్రిశిరస్కుఁడగు నగ్ని తెఱఁగున మెఱసి

త్రిశిరుండు వచ్చె నుద్దీప్తకోపమున.

నప్పు డంగదుఁడు శాఖాయతంబగుచు

నొప్పెడు నొక వృక్ష మురువడిఁబెఱికి

యడరంగ నార్చి దేవాంతకు వైవ

నడుమనె త్రిశిరుండు నఱుముగా నేసె

నేసిన మింటికి నెగసి యంగదుఁడు

గాసిల్లి శైలవృక్షంబులు మిగుల

నడరింప నపుడు దేవాంతక త్రిశిరు

లడఁగించి వాని నుద్ధతశక్తి మెఱసి

పరగించి రతనిపైఁబటుసాయకంబు

లరుదారఁగాఁజేరి యత్యుదగ్రతను.

నంతటఁబోవక యార్చుచు మఱియు

వింతగాఁబొదువుచు వేగంబు మెఱసి

యా వాలిసుతుమీఁద నధికరోషమున

దేవాంతకుఁడు వైచెఁదీవ్రతఁబరిఘఁ

దరమిడి సింహనాదంబు సేయుచును

దెరలక శరవృష్టి త్రిశిరుండు గురిసె.

నురుదంతిఁగొలిపి మహోదరుండేచి

పరగించె నతనిపైఁబటు తోమరంబు.

నెనసి యా మువ్వురిట్లేపు సూపుటయు

ఘనరోష మెసగ నంగదుఁడు మై వెంచి

దంభోళిక్రియ మహోదరుని యేనుంగు

కుంభస్థలము దాఁకఁ గుధరశృంగంబుఁ

గెరలి వ్రేసిన నది ఘీంకార మెసగ

నొరలి గ్రుడ్డులు వెలికుఱికి చచ్చుటయు

జయలక్ష్మి రాఘవేశ్వరుఁబొందఁగోరి

ప్రియమునఁగైసేయఁబెట్టియఁదెఱచె

ననఁగ నా కరితల యటు వ్రస్సి యొప్పె

ననుపమంబైన ముత్యంబులు సెదర.

నంతటఁ బోక దేవాంతకు వ్రేసె

దంతి దంతముఁబుచ్చి తారాసుతుండు.

అటు వ్రేటువడి వాతహతిఁజలియించు

పటుసాలవృక్షంబుపగిదిఁ దూఁగాడి

నెత్తురుఁగ్రక్కియు నెఱి సాహసమునఁ

జిత్త మొక్కింతగాఁజేసి యయ్యసుర

పరిఘంబుఁగొని వ్రేసెఁ బర్వతతటము

కరణి నొప్పారు నంగదు నురస్థ్సలము.

నంగదుండును దాన నవనిపై మ్రొగ్గి

యంగముతోడ ధైర్యము సిక్కఁబట్టి

కోపించి దేవాంతకునిమీఁద నడవ

దీపితాస్త్రంబులఁద్రిశిరుండు మూఁట

నా వాలితనయుని నాత్మఁగైకొనక

లావున ఫాలస్థలము నాట నేసె.

---
పాదసూచికలు (Footnotes):
[1]  నార్చుచు
[2]  నేఁచు, నేచు
[3]  యుతం
[4]  నజ్జుగా నేసె
[5]  మీఁద
[6]  లెడఁబడఁగాఁ ద్రుంచి యె (రె) ంతయు మెఱసి
[7]  తోమరంబు
[8]  దీపిత, దీవ్రపరిఘము
[9]  బఱపి
[10]  సంబుఁ- జిత్త మొక్కటి గాఁగఁ