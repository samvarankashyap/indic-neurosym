# కాండము: యుద్ధకాండము
# అధ్యాయము: 004
# శీర్షిక: రాముఁడు మహేంద్రాద్రినుండి సముద్రముఁ గాంచుట

ఇనవంశ్యుఁడపుడు మహేంద్రాద్రి యెక్కి
యనతిదూరంబున నంబుధిఁగనియెఁ

గరిమకరంబులు కరిసమూహములుఁ
దరఁగలు గుఱ్ఱపుదళముల పెల్లుఁ

గమఠకర్కటములు ఘనరథావళులు
సమదజలార్భకసమితి భటాలి

పొలుపారు ఫణిఫణంబులు కేతనములు
లలిఁజోఱమీలవాలము లడిదములుఁ

జలదురుమీనాళి చామరప్రతతి
తలకొన్ననురువు సితచ్ఛత్రచయముఁ

బెనుపొందు ఘోషంబు భేరీరవంబు
వినుతింప నీరంబు వీరరసంబుఁ

గానన్నుఁజొచ్చినకడిఁదిరావణుని
నే నేల చంపంగనిత్తునన్‌మాడ్కిఁ

దనరిన క్రూరసత్త్వస్థితిఁ బేర్చి
తన కెదురై మహోద్ధతి నొప్పుదానిఁ

గనివెఱఁగంది యా గాంభీర్యధనుఁడు
వనధితీరముఁజేరవచ్చె రాఘవుఁడు

ప్రకటంబుగా సర్వబలముఁగూడుటకు
నొక మంచిచంద్రకాంతోపలస్థలిని

జలనిధిప్రాపునఁ జరియించుచున్న
బలితంపు రావణపాఠీనవరుని

ననుపమంబగు తనయంపగాలమునఁ
గొని తివుచుటకునై కూర్చున్నకరణి

నాసీనుఁడై యప్పు డర్కకులేశుఁ
డాసన్నుఁడైయున్న యర్కజుఁబలికె

వచ్చితి మిమ్మహావారిధి డాయ
నెచ్చోట ఘటియించు నిది దాట మనకు?

నా యుపాయంబు నీ వాత్మఁజింతింపు
మీ యగచరకోటి నెందుఁ బోనీక

యింపైనయెడ విడియింపంగఁబనుపు
సొంపారఁగాఁజోటు చూపంగవలయు

నని రాఘవేశ్వరుఁ డర్కజుఁ బనుప,
నినసుతుండును నీలు నిటు సేయఁబనిచె

నీలుఁడు నప్పుడు నిరతంబుగాఁగ
వాలినసేనల వడి విడియించె

వనచరరవము నా వలననుగలిగె
వనచరరవము నీవలననుగలిగి

యునికి సహింతునే యో సముద్రంబ
యని యప్పు డా వార్థి నదలించుకరణి

(వనచరవరఘోష వార్ధి పెల్లెగసె
నినమండలము దాఁకె నేపుమై కడఁగి)

విడియువానరసేన వెడలెడుమ్రోఁత
యడఁచెఁబెల్లైన యా యంబుధిమ్రోఁత

నట మూఁడువేలంబులై యా పయోధి
తటవనభూములఁదరుచరుల్‌ విడియ

నప్పుడు రాముఁడేకాంతంబునందు
నొప్ప లక్ష్మణునితో నొయ్యనఁబలికె

సౌమిత్రికంటె యీ జలనిధి నెలవు
నే మెయిఁ దుద నిశ్చయింపంగ వచ్చు

నిది యింత యంతని యెన్నంగరాదు
తుదిలేదు గద మనోదుఃఖవారిధికి

---
పాదసూచికలు (Footnotes):
[1]  దోగ్రజలచర
[2]  బొరల్‌మీన
[3]  దైన
[4]  పెద్ద (చాల) వెఱఁగంది గాం
[5]  నెచ్చొప్పు ఘటియింత మిది… మనము
[6]  యము మఱి యాత్మఁజింతింత
[7]  దోడు చూడంగ
[8]  గలుగ
[9]  మైయుండి యొ
[10]  నా
