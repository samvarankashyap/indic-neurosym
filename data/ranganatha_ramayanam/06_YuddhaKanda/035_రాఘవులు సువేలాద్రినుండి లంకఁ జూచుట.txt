# కాండము: యుద్ధకాండము
# అధ్యాయము: 035
# శీర్షిక: రాఘవులు సువేలాద్రినుండి లంకఁ జూచుట

నని పల్కి యా రాముఁడనుజుండుఁదాను

నినసుతుఁడాదిగా నెల్లవానరులు

గొలువంగ వచ్చి నెక్కొను వేడ్కతోడ

నలరుచు నా సువేలాచలం బెక్కి

గుణములు గలవాఁడు గోత్రంబునందు

బ్రణుతికి నెక్కు నిబ్భంగి నన్‌మాడ్కిఁ

గనియె రాఘవుఁడు లంకాపురం బపుడు

తన చేతఁగడకు సాధ్యంబగుదాని,

ననిలజుపెట్టిన యంతనుండియును

దనరార లోపల దరికొన్నచిచ్చు

నాఁడును మండెడు నా మణిప్రభల

పోఁడిమి గలుగుగోపురములదానిఁ,

గడునేరుపున రాము ఘాతకు నులికి

మిడికెడు రావణమృగముఁబోనీక

విలయకాలుండను వేఁటకాఁడర్థి

వెలివాఱు వాఱిన విధమునఁజూడఁ

దనరారు పెద్దకొత్తళములతోడఁ

గనుఁగొన నొప్పు ప్రాకారంబుదాని,

‘రావణుఁబొరిగొందు, రామ, ర’మ్మనుచుఁ

జేవీచు గతిని విచిత్రధ్వజముల

మహనీయతోరణమంగళసూత్ర

మహిమతో నంబరమణిసంగమమునఁ

దళతళవెలుఁగు మధ్యంబుల నొప్పి

చెలువారఁగాఁ దట్టుచేతులు గలిగి

పగలును రేయును బాయక కూడు

మగలచే నొప్పు కొమ్మలు గలదాని,

నెసగినరాముకట్టెదుటికిఁగాలుఁ

డసురేశుఁడను లులాయముఁబట్టితేర

నొఱపుగాఁద్రవ్విన యోదంబు లనఁగ

నెఱసినపరిఖల నెలకొన్న దానిఁ,

గైలాస మమరారి క్రమ్మఱఁబెఱికి

మేలైన పేర్మి నిర్మించినమాడ్కిఁ

దనరారి యల మిన్నుఁదాఁకి తెల్పునను

గనుపట్టుమేడలు గల్గినదాని,

ఘనలక్ష్మి యెదురుకోఁగడఁగె రామునకు

నని చెప్పునట్టితూర్యధ్వనిదానిఁ,

జిలుకలపలుకుల చెలువు వహించి

యలులనాదంబుల నానందమంది

కలకంఠరవములఁగడుఁబ్రీతిఁజేసి

పలికెడి శారికాస్ఫారత మెఱసి

పల్లవచయమనఃపల్లవం బించు

పల్లవంబుల రాగభరితంబు లగుచుఁ

గడివోని పువ్వులగంధంబువలన

నెడపక యందంద యింపులు సూపఁ

జెప్పఁబెక్కగుచు నేచినయట్టితరుల

నొప్పెడువనముల నొప్పారుదానిఁ,

గమలకెందును మనఃకమలంబులైన

కమలాకరంబులఁగరమొప్పుదాని,

నటు చోద్యపడి చూచు నా రాఘవునకు

నట యంచితప్రతాపాతపం బొసగి

యాకాశమణి గ్రుంకె నపరాబ్ధిలోనఁ

గాకుత్స్థమణి నమస్కారంబు సేయ.[వా.రా. సర్గ 40]

అప్పుడు శ్రీరాముఁడర్కజుఁజూచి
యిప్పర్వతముమీఁద నీ రాత్రి నిల్చి

యొప్పెడు సుఖసుప్తి నుండంగవలయుఁ
జప్పరంబొనరింపఁజను శీఘ్రమునను

అనవుడు సుగ్రీవుఁడట్ల కాకనుచు
వనచరపతులను వలనొప్పఁబనుపఁ

గదళికా పాటలి కర్పూరతరులు
మొదలుగాఁగల భూజములు నీడగాఁగఁ

గుప్పలై పుప్పొళ్లు గొమరు దీపింపఁ
జెప్ప నొప్పిదమైన సెజ్జ గావింప

నందు నిద్రించె నయ్యవనీశ్వరుండు.
నందమై విలసిల్లె నభినవస్ఫురణ

క్షీరసాగరమందు శేషతల్పమునఁ
గారుణ్యసింధువు కమల భూదేవి

కాంతంబులగు పాదకమలంబు లొప్ప
శాంతుఁడై సారూప్యసామీప్యధనులఁ

దన్ను గొల్చినరీతిఁ దరుచరేశ్వరులు
నున్నతంబునఁగొల్చి యున్నచో నంత

మున్నున్న తన యాదిమూర్తినిఁబోలి
యన్నరనాథుండు నన్న గాగ్రమున

సౌమిత్రియును విభీషణుఁడర్కజుండు
నా మరుత్తనయుండు నా వాలిసుతుఁడు

భీమవిక్రమ కళాభీషణుండైన
రామభూవరుఁడను రాజీవనేత్రుఁ

డానందమునఁబొంది యలరుచు నుండి
యా నారదాదులు నంజలి సేయ

నానా విధైక సుందరత వహించె.
..........

గమలాకరంబులకడఁబాసి వచ్చి
భ్రమరంబులందున్న పరిమళంబులను

అర (విచ్చు) విరులను నానంద మెసగ
..........

గరమొప్పు నమ్మధుకరములు నంత
విరుల తేనియలాని వేడ్కతో నళులు

మధుపానములు గ్రోలి మదియించి మ్రోయ
నధిపుఁ డా రఘుపతి కప్పుడు తోఁచె.

దేవగానంబులు తెఱఁగొప్ప నంత
నా వేళఁగపులెల్ల నానందమంద

నా రామవల్లభుఁడందఱిలోన
మారుతాత్మజునితో మఱి యొప్పఁబలికె.

జను నీవు వానరసైన్యంబుకడకు
ఘనవిక్రమఖ్యాతిఁ గాపుండు మనఘ!

అద్రిచరేశ్వరు లలరి యందఱును
నిద్రలో నమరిన నిబిడాంధకార

మై యున్న దిపుడు దేవారి రాకుండ
వాయునందన! నీవు వలనొప్పఁగాపు

పొమ్మనవుడు వాయుపుత్త్రుఁడు పోయి
యమ్మహాసైన్యంబు నప్పుడు తనదు

వాలమె కోటగా వలనొప్పఁజేసి
యోలిని రౌద్రసంయుక్తుఁడై యుండె.

రావణుఁడంత మైరావణుఁబనుప
లావుమైఁబాతాళలంకలోపలికి

మును విభీషణువేషమున వచ్చి వేగ
మినవంశ్యులను గాంచ నేఁగె నత్తరిని.

హనుమంతుఁడెంతయు నలిగి యద్దైత్యు
దునుమాడి తెచ్చి తోడ్తో గిరి నునిచె.

నా రాముఁడును..........
..........

నా రాఘవుఁడు సువేలాద్రిపై నుండి

యా రాత్రి గడతేర్చి యంత వేగుటయు

గపులు వినోదంబుగాఁబెల్లురేఁగి

విపినంబులెల్లను వెసఁజొచ్చి చొచ్చి

యందలిశరభసింహాదులనెల్ల

నందంద తోలుచు నార్చుచుఁజెలఁగ

నట్టికోలాహలంబంతయు లంక

ముట్టె రాక్షసులయెమ్ములు వగులింప

..........
ముదముతోఁజెప్పుఁడిమ్ముల ననఁజరులు

వెలయ రాఘవుఁడు సువేలాద్రి నెక్కి
సొలవక మనలంకఁజూచుచుండఁగను

గపులెల్ల సేయు న క్కలకలంబనిన
నపుడు తద్గోపుర మతఁడెక్కి యచటఁ

దన ప్రతాపము రామధరణీశ్వరునకు
ననయంబుఁజూపెద నని నిశ్చయించి

దివ్యాంబరంబులు దివ్యగంధములు
దివ్యమాల్యంబులు తెఱఁగొప్పఁదాల్చి

విలయ కాలాదిత్య విస్ఫూర్తితోడఁ
దలలరత్నాంశులు దళుకొత్తుచుండఁ

బది కిరీటంబులు ప్రభనొప్పఁబూని
యుదితరత్న ప్రభ లొప్పుగాఁ జెవుల

మణికుండలంబులు మహిమతో(తమై) మెఱయ.
గణుతింప నిరువదికరములయందుఁ

గనకకేయూరకంకణములు మెఱయ(దొడిగి)
ననువొందగళమున హారముల్‌ మెఱయఁ

బొరిఁబొరి సురదంతిపోటుల నొప్పు
నురమునఁబతకంబు లొప్పుచుఁగ్రాలఁ

బాకారిముఖ్యదిక్పతులచే వెలయ
డా కాలఁబెండెంబు తళతళ మెఱయఁ

బరిహాసపాఠకబహుళనాదములఁ
గరమొప్పఁబరగు మేఘచ్ఛాయ మెఱయ

వెలిగొడ్గు లెన్బదివేలసేవకులు
వెలయంగఁబట్టంగ వింజామరములు

నాలవట్టంబులు నన్నియుఁబట్టి
పోలువైభవమునఁబురుహూతు మీఱి

యాయతరత్నసింహాసనాసీనుఁ
డై యుండె నంతఁబెంపలర రావణుఁడు

ఆ గొడుగులనీడ నాదిత్యుఁగప్పి
వేగంబె చీకటి విలసిల్ల నపుడు

బహువిధరాక్షస..........
..........

నది విని రావణుఁ;“డది యేమిరవము?

పొదఁ.”డని వచ్చి గోపురమెక్కి చూచె.

నప్పుడు గోపురం బతనితోఁగూడ

నొప్పెఁజూపఱకును నుజ్జ్వలంబగుచు.

ధవళాతపత్రముల్‌ దఱచుగాఁబట్ట

ధవళచామరములు దఱచుగా వీవఁ

బొరిఁబొరి సురదంతిపోటులనమరు

నురమునఁబదకంబు లొరయుచుఁగ్రాల

నాయత రత్నసింహాసనాసీనుఁ

డైయుండె నంతఁబెంపలర రావణుఁడు

బహువిధరాక్షస పరివృతుండగుచు

మహితాయుధప్రభామండలంబునను

నపరాచలముమీఁది యర్కునితోడి

యుపమకుఁబాత్రుఁడై యుజ్జ్వలుండగుచు.

మెఱుఁగులతో నీలమేఘంబువోలెఁ

దఱచుగా మెఱసిముదంబులు గురియ

నెసగిన యా దానవేశ్వరుఁడప్పు

డసమానుఁడై యుండె నాగోపురమున.

మహనీయ రావణమహిమచేఁ జేసి

మహితవిద్యుత్ప్రభామండలంబైన

గోపురస్థలము దృగ్గోచరంబైన

భూపాలతిలకుఁడద్భుతముఁబొందుచును

“ఆ విభీషణుఁజూచి యల్లనఁబలికె:)

“రా విభీషణ. గోపురంబునవచ్చి

(భావింప నరుదైన ప్రాభవంబునను)

ఈ విధంబుననున్న యితఁడెవ్వఁడొక్కొ?

ప్రళయకాలమునాఁటి భానుబింబముల

వెలుఁగులపొదిఁబోలి వెలుఁగుచున్నాఁడు?

అనిన విభీషణుం డా రాముతోడ

ననియె:“నాతండు మాయన్న రావణుఁడు;

సురనాథు సురలను స్రుక్కించినాఁడు;

సురకామినులఁజెఱఁజొనిపినవాఁడు;

ముల్లోకములుఁజలంబున శౌర్యపటిమఁ

బెల్లుగా గెలిచిన పృథుబాహుబలుఁడు.”

---
పాదసూచికలు (Footnotes):
[1]  రావణుని లంకానగరంబు
[2]  పడగలఁజెలువొందు (వైన)దాని
[3]  తూర్య
[4]  నద్దంబుల
[5]  యున్న
[6]  ఘనచయ, చయములఁ బల్లవంబగుచు
[7]  బులకుఁబ
[8]  నగుచు
[9]  సూపి, (పు)
[10]  కందువ
[11]  ఁబటుతరోద్యత్ప్రభాభాతి దానొసగి (గ)
[12]  బొసగ, నా
[13]  వ్రక్కలింప
[14]  చూడ్కికు
[15]  యెంతయును బొలుపారి యయ్యెడను
[16]  వీర
[17]  మహనీయశస్త్రాస్త్ర మహిమతో నొప్ప -న
[18]  పులుగల
[19]  లో
[20]  మ
[21]  బున నొప్పు
[22]  మేడమీఁద
[23]  బగుడు
[24]  పాలుఁడప్పు… మంది పలికె
[25]  నెక్కి
[26]  ముల్లోకములు నుగ్రమూర్తిచే హల్ల - కల్లోలముగ ఁబడఁ (వడిఁ) గారించినాఁడు