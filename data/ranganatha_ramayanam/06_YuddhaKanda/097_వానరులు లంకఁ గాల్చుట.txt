# కాండము: యుద్ధకాండము
# అధ్యాయము: 097
# శీర్షిక: వానరులు లంకఁ గాల్చుట

యనుమాట విని కపులందఱుఁగూడి
యినమండలము గ్రుంకు టెప్పుడో?యనుచుఁ

దమకించుచుండంగఁదరణి గ్రుంకుటయుఁ
దమమును బెద్దయై దట్టమై పర్వ

నప్పుడు కపివీరు లధికరోషమున
నుప్పొంగి ధీరత నుగ్రులై చెలఁగి

గునిసియాడుచు మండుకొఱవులువట్టి
కొని జవంబులు మీఱఁగుప్పించి దాటి

వడి లంక ముట్టి యా వాకిళ్లవారు
కడు భయంబునఁబాఱఁగాలంకఁజొచ్చి

యా రావణునిపురి యడరి కాల్చుటకు
నా రామవిభుని కోపాగ్ని యేమిటికి?

నీ యనలము సాలదేయను మాడ్కిఁ
బాయక లంకఁగాల్పంగఁజొచ్చుటయు

ననలుండు దరికొని యందందయేచి
వినువీథిఁదాఁకి దిగ్వివరముల్‌ నిండె

నా యగ్ని బడబాగ్నియై ధూమపటలి
తోయమై మిన్నంది తోయధిఁబోలె

విస్మయంబుగ మణివితతులు సెదర
భస్మంబుగాఁగాలెఁబ్రాసాదతతులు

పొడిపొడిగాఁగాలి పొడవెల్ల నడఁగి
పుడమి గంపింప గోపురములు గూలె

గ్రక్కున మంట లుగ్రంబుగా నెగయ
నక్కజంబుగఁ గాలి యట్టళ్లు వ్రాలె

మహనీయకాంచనమంటపంబులును
బహురత్నమయగృహపంక్తులుఁగాలె

నిండినసొమ్ములు నిండినట్లుండ
భండారగృహములు భస్మంబులయ్యె

వెల లిడఁగా రాని వివిధాంబరములు
దలఁపఁబెక్కైన గంధద్రవ్యములును

బహువిధ రత్నకంబళచయంబులును
మహనీయ మౌక్తికమరకతాదులును

నగరు కుంకుమ మలయజ ఘనసార
మృగమదాద్యములైన మేలివస్తువులుఁ

దఱగనిబహువిధ ధాన్యరాసులును
మఱియును గలిగిన మహితవస్తువులుఁ

గడు నొప్పు కరితురంగములపక్కెరలు
నెడనెడఁబ్రోవుగా నిడినట్టిజోళ్లు

దొరల ననేకవస్తువులు దైత్యులకుఁ
గరకరిఁజిత్తముల్‌ గందంగఁగాలెఁ

దడయక పైఁడికత్తళములు దొడిగి
వడి నాయుధములు దుర్వారులై పూని

కపులఁజంపెదమని కడఁగెడువారి
విపులరతిక్రియావేశతఁబొంది

పొలఁతులతో సుఖంబున నున్నవారిఁ
దొలఁగంగ నేరక తూఁగెడువారిఁ

బోలింపఁగడు నిద్రవోయెడువారి
బాలురఁగొని భీతిఁబాఱెడువారి

నాలుగుదెసలకు నలి నేఁగువారిఁ
జాల రోదనములు సల్పెడివారి

విడువక ధనములు వెడలంగఁబెట్టి
కడు సంభ్రమంబునఁగదిసెడువారిఁ

ద్రోవలు గానక ధూమంబుచేత
నావులించుచు వడి నలఁదురువారి

నార్పంగ నురుమందిరాగ్రంబు లెక్కి
నేర్పున మఱి దిగనేరనివారిఁ

గూడి నివ్వెఱఁగంది గుమురులు గట్టి
వాడవాడలయందు వనరెడివారి

నప్పుడు చూడఁగాలాగ్ని చందమున
నిప్పులు మంటలు నెఱయ నప్పురము

కాలుచు నందంద కడు రభసమునఁ
గాలిచె నగ్ని పెక్కండ్రురాక్షసుల

లలనల మణిమేఖలారవంబులును
గలయఁజెన్నొందుకంకణరవంబులును

బొలుపారురత్ననూపుర రవంబులును
జెలఁగెడు నా విపంచీ రవంబులును

సురుచిరమధురవచోరవంబులును
నరుదైననృత్తగీతా రవంబులును

గరమింపుగులుకు కేకా రవంబులును
జరియించుచుండు హంసల రవంబులును

సొంపారుపంజరశుక రవంబులును
నింపారు టెంతయు నిలలోనఁగలసె

సలలితంబైనట్టి చంద్రికకంటెఁ
దెలుపున నొందిన దీధితుల్‌ దఱిగి

ప్రణుతికి నెక్కినపద్మరాగాది
మణులచే నొప్పినమహిమలు వాసి

కాలెడి రవములఁగప్పెడిపొగల
వ్రీలి పెల్లెగసెడి విస్ఫులింగముల

నా లంకలోపలి హర్మ్యంబులెల్లఁ
జాల భీషణముగా సమసె నన్నియును

గాన సుఖంబెల్లఁగ్రాఁగి నీఱైరి
మానినీమణు లభిమానంబు దూలి

చండతరంబైన శబ్దంబుతోడ
మండుచునుండెడిమంటలతోడ

నెఱపైన తోరణనికరంబు లొప్పె
మెఱుఁగుల వెలుఁగొందు మేఘంబు లనఁగ

వినువారిగుండెలు వీనులుఁబగుల
ననయంబు బెట్టుగా నా పురంబందుఁ

దరమిడి యందందదందహ్యమాన
పురవధూ రోదనంబులు వినవచ్చెఁ

గాలికాలని తమకట్టులు ద్రెవ్వ
నీలిగివిడివడనేరని కరుల

హయములక్రందున నా లంక యుండె
రయమున మును రఘురాముబాణాగ్నిఁ

దలకొని జలచరతతులు సమ్మర్ద
ములఁబ్రఘోషించు సముద్రంబువోలెఁ

బాఱెడువారినిఁ బఱతెంచువారిఁ
గూఱినవగలతోఁ గుందెడువారి

నొదిఁగెడు వారిని నొకకొంత గాలి
విదిరిచికొనుచును వెడలెడువారి

లంఘించువారి విలాపించువారి
సంఘంబులై నీరుసల్లెడువారిఁ

బట్టి యా మంటలోఁబడఁద్రోసి త్రోసి
నెట్టన నార్తురు నెఱయంగఁగపులు

అటు వికలతనొంద నా రాఘవుండు
పటుతరకోదండపాణియై కదిసి

త్రిపురముల్‌ సాధింపఁద్రినయనుఁడలిగి
విపులపినాకంబు వీఁక మ్రోయించు

కరణి నిర్వక్రవిక్రమశాలి రాముఁ
డురుతరజ్యాఘోష మొనరించుటయును

వసుధాతలంబున వడిఁజుక్క లురిలె
వసుమతి గంపించె వార్ధులు గలఁగె

దెసదప్పి రినశశుల్‌ దివిజాద్రి యొఱగె
దెసలసంధులు వ్రీలె దిగిభముల్‌ గూలె

నసమాక్షుఁడతివిస్మయంబందె భూత
విసరంబు ఘూర్ణిల్లె విధి తల్లడిల్లె

రయమున రోదోంతరాళంబు మ్రోసె
భయమంది రెంతయుఁబౌలస్త్యులెల్లఁ

గోదండరవము రక్షోభట సింహ
నాదంబు వీరవానరులయార్పులును

దిక్కు లొక్కట నిండె దివిజారి పురము
దిక్కు గోపించుచుఁదీవ్రవేగమునఁ

గైలాసశిఖరంబుకరణిఁజెన్నొందు
నా లంకగోపురం బైదు బాణముల

వడినూఱుతునియలై వసుధపైఁగూలఁ
బడనేసి మఱియును బహుసాయకముల

నేసె గేహములపై నేసె సౌధముల
నేసెఁ దేరులమీఁద నేయుట సూచి

యా రాక్షసులు పోరి కాయత్తపడఁగ
నా రాత్రి వర్తించె నతిఘోరలీల

నప్పుడు సుగ్రీవుఁడఖిలవానరులఁ
దప్పక చూచి యుదగ్రుఁడై పలికె

లావు నొప్పారంగ లంకవాకిండ్లఁ
గావలియుండు రాక్షసుఁడెవ్వఁడైన

వెడలినఁజంపుఁడువిడిచితిరేనిఁ
గడుఁదప్పు సైరింపఁగపివరులార

యనవుడుఁగపివీరు లందఱుఁబేర్చి
కనలుచుఁగుజములు ఘనశైలములును

జారువిభీషణరణోత్సాహులై పూని
వారక యక్కోటవాకిండ్ల నుండి

దర్పించి యార్చినఁదరుచరావళుల
యార్పులు సైరింప కసురవల్లభుఁడు

---
పాదసూచికలు (Footnotes):
[1]  నంతంతకు.. పర్వె
[2]  లోను
[3]  బాణాగ్ని
[4]  పేర్చి, పర్వి
[5]  మిన్నప్డు
[6]  మదంబాదిగా
[7]  ఁదరమిడి శస్త్రాస్త్రతను వర్మచయము (ములును)దొరల…
[8]  మరువశ మరి మదోన్మత్తులై యపుడు (తిగిచి)-తడయక
[9]  ఁగపులపైఁబఱతెంచి కదిసినవారిఁ -బొలఁతులతో…
[10]  తూలెడు
[11]  బాలురకై క్రందు వడియెడు వారి - నోలి మూఁకలు గట్టి యున్నట్టివారి
[12]  బట్టి
[13]  గలఁగెడు
[14]  పెక్కండ్ర
[15]  గలసి వీతెంచు
[16]  గలసి
[17]  గలిగి
[18]  బలసి
[19]  వనములఁ
[20]  లెడలి
[21]  లంకలోనఁ
[22]  దైన్యంబు మీఱి
[23]  కాలియు… ద్రెవ్వి
[24]  వెలువడ
[25]  లోన
[26]  బెదరె
[27]  దిక్కున దీపించుతీవ్రకోపమున
[28]  నేసె
[29]  వెఱచితి
[30]  ధిపుల
