# కాండము: యుద్ధకాండము
# అధ్యాయము: 036
# శీర్షిక: రావణ సుగ్రీవుల మల్లయుద్ధము

అనవుడు సుగ్రీవుఁ డా రాముతోడ

ననియె:“మీ యెదుట నీ యసుర గర్వించి

వైభవంబిటు సూపువాఁడె శ్రీరామ!

యే భంగమొనరింతు నిప్పుడ.”యనుచు

గుటిలవర్తనుఁడును గ్రూరుండు నగుచు

నటు దలలెత్తిన యసురాహిమీఁద

నకుటిలశౌర్యసమగ్రుఁడై నట్టి

ప్రకటదివ్యాంగసువర్ణుఁడై పేర్చి

మస్తకకోటీర మహితశృంగముల

విస్తరోరస్‌స్థల విపులసానువుల

గుఱుకొని వాఁడొక్కకొండయైయున్న

బిఱబిరఁబడ వచ్చు పిడుగుచందమున

వెస నగ్గలముగ సువేలాద్రినుండి

యసురేశ్వరునిమీఁది కర్కజుండెగసి

దేవారి రావణుఁదృణముగాఁజూచి:

“రావణ! విను మేను రామునిబంట;

మాకు నీ వైభవమా చూపె”దనుచు

వీకతో మకుటముల్‌ వెస డొల్ల వ్రేసె.

వ్రేసిననమ్మెయి వెలుఁగులడొల్లు

భాసురకోటీరపంక్తి యొప్పారెఁ

గాలరుద్రుఁడు మిన్నుఁగదల వ్రేయుటయు

రాలు తారాగ్రహరాజి చందమునఁ.

జాలఁగోపించి దశగ్రీవుఁడంత

వాలి తమ్మునిఁబట్టి వడిఁబడవైచె.

నంతటిలోన నయ్యర్కతనూజఁ

డెంతయురయమున నేచి పెల్లెగసి

యసురఁజేతులతోడ నంటంగఁబట్టి

దెసలు గంపింపంగ ధృతి దూలవైచెఁ;

గటములు నుదురులుఁగంధరంబులును

విటతాటములు సేసి వీపెల్లఁజీఱి

కడకాళ్లు మెడలతోఁగదియంగఁబట్టి

వడి గోపురంబుతో వైచి నొప్పించె.

నిటు పోరుచో వారలిద్దఱుడస్సి

పటుగతి నేలపైఁబడవచ్చి వచ్చి

యా నేల మోవక యతిలాఘవమునఁ

బూనిక నెగసి గోపురముమీఁదటను

బెనఁగిరి; పెనఁగుచుఁబృథులసత్వమునఁ

గొనినవిన్నాణముల్‌ గొనక త్రోయుచును

డాసి మోఁకాళ్లదట్టనలు సేయుచును

బాసి క్రమ్మఱవచ్చి బలము సూపుచును

బదముల గుండెలు పగులఁదన్నుచును

గదిసి మోఁచేతులంగముల నొత్తుచును

గరవలయంబులఁగడఁగి యౌఁదలలు

పొరిఁబొరి నెత్తురుల్‌ పొడమ వ్రేయుచును

దడఁబడఁబెక్కు విధంబులఁబెనఁగి

కడఁగి యెప్పటి తానకములు గైకొనుచు

నుబ్బునూర్పులతోడ నొక కొంతసేపు

నుబ్బరింపక పట్టి యూరకుండుచును

నిమ్మెయిఁబోరుచో నిరువురుమేనఁ

గ్గ్రమ్మి పెల్లెగయు రక్తప్రపూరముల

జేగుఱుటేఱులఁ జెలువైనగిరుల

బాగున నెంతయు భాస్వరులగుచు

నున్నచో రావణుండురువడి మాయఁ

బన్ని తన్నప్పుడు పట్టఁజూచుటయు

నెఱిఁగి యాకసమున కెగసి వేగమునఁ

గఱకురాక్షసులు వెక్కసమంది చూడఁ

గపులెల్ల నార్వ నుత్కటసంభ్రమమునఁ

గపిరాజు వచ్చి రాఘవునకు మ్రొక్క

భక్తిమై రణరజఃపటలసమ్మిళిత

రక్తపంకము నిజోరస్థ్సలంబంటఁ

గపిరాజు రాముఁడు గౌఁగిటఁజేర్చి

కృప దళుకొత్త వీక్షించుచుఁబలికె:[వా.రా. సర్గ 41]

“వాసవాంతకుని రావణునిఁగైకొనక

యీ సాహసము సేయ నిటు నీకుఁజెల్లు

“నే వానిఁజంపెద; నీ విభీషణుని

నా వీట నిలిపెద.” నను బాసకొఱకు

వానిఁజంపక నీవు వచ్చుటే లెస్స.

యేను మెచ్చితి నిన్ను నినసూతి. నీవు

వాలి తమ్ముఁడవు రావణుని నిర్జింపఁ

జాలవే?తలఁపంగ సైరించుటెల్ల

నది నాకుఁబాలిడి యవని నా కీర్తి

వదలక చెల్లింప వచ్చితి.” వనుడు:

“దేవ! యా ద్రోహినిఁదెఱఁగొప్పఁజూచి

యే విధంబునఁగోప మేను సైరింతు.”

నని యర్కజుఁడు వల్క నతనిమాటలకు

మనమున హర్షించి మఱి యిట్టులనియె:

“స్ఫురితతారకము భాసురరక్తకృష్ణ

పరివేషమును నగు భానుమండలము

వలన మంటలు దెగి వ్రాలుచున్నవియు

జలదముల్‌ వెక్కు రాక్షసరూపములను

జెలఁగుచు నెత్తురుల్‌ సిలుకుచున్నవియుఁ;

గలయంగ నొకట భూకంపమయ్యెడిని;

మేటిగాడ్పులను భూమీధరకోటి

కూటముల్‌ ధరణిపైఁ గూలుచున్నవియు;

బెగడక దినకరాభిముఖంబు లగుచు

నిగుడి వాపోయెడి నెరి జంబుకములు;

సారెకు నిట్లు రాక్షసకులప్రళయ

కారణోత్పాతముల్‌ గానంగఁబడియెఁ;

దిరముగా నాంగికాస్త్రికశుభప్రకర

వరసూచకంబు లీ వలనఁగన్పట్టె;

మనకు జయం బనుమానంబులేక

యొనగూడు; నిఁకఁ దడయుట గా.”దటంచుఁ

---
పాదసూచికలు (Footnotes):
[1]  మెఱసి
[2]  సంపన్నుఁడై
[3]  సకలేశుఁడగు రామచంద్రుని యెదుర - నకలంక సాహసవ్యాప్తిచేఁ బొదలి - మస్తక…
[4]  విస్తృతో
[5]  నురుము(రవు)లై వెలుఁగుచు రాలు
[6]  డుల్లు
[7]  వ్రేయుటయును
[8]  లోన నడఁగంగ
[9]  దప్పి
[10]  ఁగ వచ్చియును - నా
[11]  న నిలిచి
[12]  లఁ-గొనక
[13]  మెక్కుడుగఁద్రో
[14]  గట్టనలు
[15]  ముష్టి
[16]  డిం,లిం, రింపుచు ఁబ
[17]  యిటువలె
[18]  వెలిఁగింప
[19]  నడంపుదును
[20]  ను
[21]  ను