# కాండము: యుద్ధకాండము
# అధ్యాయము: 128
# శీర్షిక: మకరి హనుమఁ గబళించుట

బొలుపార సంసారభూరివారాశి

మలయుచు వర్తించు మాయావధూటి

విషయరసంబులు వేడ్కతోఁగ్రోలు

తృషితునిఁగబళించు తెఱఁగు దీపింప

నురువడి నందుండి యొక మహామకరి

హరినాథుపాదంబు లలమి పట్టుటయుఁ

దగిలిన యంఘ్రులుద్ధతశక్తిఁదిగిచి

తిగువఁజాలక చాలధీరుఁడై నిలిచి

యిదియెట్టిదో యని యేర్పడఁజూచి

మది వాయుసూనుండు మకరిగా నెఱిఁగి

యంతకంతకు మది నలుక రెట్టింప

నంతలో నతినిష్ఠురాకారుఁడగుచు

వేవేగ రఘురామవిజయవల్లరుల

కావాలమై వాలు నా వాల మెత్తి

రాగరసోద్రేక రావణయోగ

భోగసంచితపాపములు డుల్చుపగిది

వాలమంకించి దుర్వారుఁడై విజయ

లోలుఁడై మకరిపండ్లును డుల్ల నేసె.

సంతతముని వరశాపరోగమున

కంత మీ యౌషధ మని మ్రింగుకరణి

నఱిముఱి మకరి మహారోష మెత్తి

మెఱసి యా హనుమంతు మ్రింగఁ జొచ్చుటయు,

“నక్కటా! రాము కార్యము చిక్కువడియె

నిక్కడ దీనిచే నిట్టి చందమునఁ

దెగిపోదునో? యింకఁదెఱఁగేది?”యనుచుఁ

దగ విచారించి యుద్ధతి వాయుసుతుఁడు

“కడుపులోపలఁజొచ్చి కడతేర్తు.”ననుచు

నొడిసి మ్రింగుచునున్న నూరక యుండి

పదిలుఁడై యంధకూపముఁబోనిమకరి

యుదరంబుఁజొచ్చె నా యురుబాహుబలుఁడు

అంత నా మకరియు నాహారబుద్ధి

సంతోషమునఁబోయె జలమధ్యమునకు.

నా వీరవరుఁడంత నలుకతో దాని

ప్రేవులు నరములు పెనఁచి త్రెంచుచును

నడరినకడఁకతో నమ్మహామకరి

కడుపులోపల విషకబళంబువోలె

నఱుగక తిరుగుచు ననలంబు భంగిఁ

జుఱువుచ్చఁదొడఁగిన స్రుక్కి యమ్మకరి

దేహంబులోపల ధృతి దీర డించి

దాహంబుపెంపున ధరియింప రాక

వఱువట్లువట్టెడు వదనగహ్వరము

తెఱచి నిల్పుటయు నత్తెరువున వచ్చి

క్రూరునక్రగ్రాహఘోరప్రవాహ

వారిపైఁబడుటయు వాయునందనుఁడు

పెనఁచి త్రెంచిన దాని ప్రేవులు ముద్ద

గొని వచ్చి చెచ్చెఱఁగుత్తుకఁదుఱిమె.

నా లోన మకరియు“నాహార మఱుగఁ

బోలదు పొ.”మ్మని బుద్ధిఁజింతించి

పరవశ యగుటయుఁ బవననందనుఁడు

దరిఁజేర్చి మకరి నుద్ధతి వ్రచ్చి వెడలి

కోరి చూడఁగ నొప్పె ఘోరాంధకార

దారుణనిర్ముక్తతరుణార్కు పగిదిఁ.

బ్రళయారుణోదగ్రబడబాగ్ని శిఖలు

కలయఁబర్విన నాఁటి ఘనపయోరాశి

కరణి నమ్మకరి రక్తములతోఁబెరసి

యరుణమై కనుపట్టె నప్పు డా సరసి.

యంత నా మకరియు నమరియై యమరి

యంతరిక్షమున నుద్యద్విమానమున

జలదంబులోపలఁ జపలత మాని

మెలపొందు తిరమైన మెఱుపుచందమున

నిలిచి మారుతిచేత నిజశాపముక్తి

గలిగిన ముదమంది కపిముఖ్యుఁజూచి

“యో కపికుంజర! యో వానరేంద్ర!

నీ కతంబున శాపనిర్ముక్తిఁగంటి;

నే నింకఁబోయెద నింద్రలోకమున;

కేను నీ కొకవార్త యెఱిఁగింపవలయు.’

నని మున్ను హనుమంతు నాకొలనికినిఁ

బనిచిన కృతకతాపసిఁజూపి పలికె:

“వానరోత్తమ! మునివరుఁడు గాఁడితఁడు;

వీని నమ్మకుమయ్య; వీఁడు రాక్షసుఁడు.

చలమున దానవేశ్వరుని యోగమున

బలియుఁడై నినుఁజంపఁబనిపూని వచ్చి

యే నిందులో నున్కి యెఱిఁగి నాచేతఁ

బూని నిన్‌ జంపింపఁ బుత్తెంచినాఁడు.

వీఁడువధ్యుఁడు నీకు; వీని నమ్మకుము;

వీఁడొప్పఁ;డిట వీని వేవేగ చంపి

పొ మ్మౌషధములకు భుజశక్తి మెఱసి;

యిమ్ముల ద్రోణాద్రి కిదె త్రోవ నీకు.”

---
పాదసూచికలు (Footnotes):
[1]  మలఁగు
[2]  యేమిటో
[3]  కాంతకనిభుం డలుక
[4]  డులు
[5]  కృత
[6]  జూచు
[7]  నిల్వఁబ
[8]  గట్టిన
[9]  ల్చు
[10]  దుర్వార
[11]  యా సమీరాత్మజుఁడంధకారంబుఁ - బాసిన బాలార్కుపగిది దీపించెఁ
[12]  యకాలమునాఁటి
[13]  యట్టి
[14]  కడునొప్పె
[15]  కనియె -నో
[16]  సరోవనికిఁ
[17]  డరయ
[18]  నీకును వైరి