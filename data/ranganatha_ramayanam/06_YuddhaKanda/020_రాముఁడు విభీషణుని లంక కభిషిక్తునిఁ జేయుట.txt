# కాండము: యుద్ధకాండము
# అధ్యాయము: 020
# శీర్షిక: రాముఁడు విభీషణుని లంక కభిషిక్తునిఁ జేయుట

నీ సముద్రమునీట నినజుండు నీవుఁ
జే సేతవడి నభిషేకంబు సేసి

కట్టుఁడు వేగ లంకారాజ్యమునకుఁ
బట్టంబు వానికిఁబ్రతి విభీషణుని

నని యానతిచ్చిన నతఁడును నతని
వనధిజలంబులు వనచరుల్‌ దేర

నభిషేక మొనరించియసురులకెల్లఁ
బ్రభుఁడవు గమ్మని పట్టంబు గట్టి

తలపోయ నా చంద్రతారార్కముగను
సలలితంబుగ రామచంద్రుని కీర్తి

యెంతకాలము గల్గు నిల విభీషణుఁడ
యంతకాలమును రాజ్యముసేయుమనఁగ

నార్చి వానరకోటి హర్షించె నపుడు,
పేర్చి రాఘవుఁడు విభీషణుఁజూచి

యీ యబ్ధి దాటంగ నే యుపాయంబు
చేయుదమనవుడుఁజేతులు మొగిచి

యీ వార్ధిఁగట్టక యింద్రాదులకును
దేవ యెమ్మెయి దాటఁదీరదు కాన,

యిది గట్టువడుటకు నినకులాధీశ
పదిలంబుగా వార్ధిఁబ్రార్థింపవలయు

అనవుడు సుగ్రీవుఁ డా రఘురాముఁ
గనుఁగొని తన నేర్పు కలిమి నిట్లనియె

శరణాగతత్రాణ చరితార్థయుక్తి
శరణాగతులఁబ్రోవఁజాలు నీ మహిమ

యవనీశ రావణుం డాజిరంగమున
భవదీయనిర్ఘాత బాణపాతములు

వడలిలోఁదూరి గర్వము దక్కి యభయ
మడిగిన నెట్లగు ననిన రాఘవుఁడు

అట్టిద యైనను నతని నయోధ్య
పట్టంబు గట్టెదఁబ్రతిన యట్టిదయ

యనిన నర్కజముఖ్యులంగదాదులును
మనమున సంతోషమగ్నులై యిట్టు

లని పల్కుచుండంగ
..........

నని పల్కుచుండంగ నట దశగ్రీవు
ననుమతి శార్దూలుఁడను దూత వచ్చి

కపిసేనకొలఁదియుఁగపులమాటలును
గపులతో నాడు రాఘవుని వాక్యములు

నరసి క్రమ్మఱఁజని యసురేశుఁగాంచి
కరములు మొగిచి నిక్కము విన్నవించె

నుత్తుంగగాత్రులు నుత్తుంగభుజులు
నుత్తుంగ సత్త్వులు నుత్తుంగమతులు

నగు రామలక్ష్మణు లలవుమై విడిసి
రగచరాధిపులతో నబ్ధితీరమున

గణుతింప నగు నుడుగణములనైన
గణుతింప నగు వృష్టికణములనైన

గణుతింప నగు నబ్ధికరడులనైన
గణుతింపఁగారాదు కపిసేనసంఖ్య

యుచిత మీ వేళ సామోపాయమునకుఁ
బచరింపఁబంపు నేర్పరులైనవారి

ననవుడు శార్దూలుఁడను వాని మాట
విని శుకునకు దైత్యవిభుఁడిట్లు పలికెఁ

---
పాదసూచికలు (Footnotes):
[1]  - భూసురాశీర్వాద పుణ్యనాదములఁ,గ
[2]  ఁదగ
[3]  ము
[4]  దాటుటకు నిప్పుడిన
[5]  యశులును
[6]  వంశ్యులు
[7]  కొలఁది
