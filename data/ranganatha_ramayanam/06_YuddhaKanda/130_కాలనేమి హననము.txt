# కాండము: యుద్ధకాండము
# అధ్యాయము: 130
# శీర్షిక: కాలనేమి హననము

నెడపనికడఁకతో నిట కాలనేమి

కడ వచ్చి నిలిచె నా కపికులోత్తముఁడు.

నప్పు డప్పాపాత్ముఁడచల సమాధిఁ

దప్పకయున్న చందమునఁగూర్చుండి

యొడలిపూరంబుతో నురమెల్ల విచ్చి

నడుము నిక్కించి యానన మొప్ప వంచి

కపటచింతావృత్తిఁగన్నులు మూసి

జపమాల వరుస పూసలు త్రోసి త్రోసి

నిక్కంపుజపముగా నెఱి నోరు గదల

నక్కలిఁగను విచ్చి హనుమంతుఁజూచి:

“యీ యున్న మడు వేడ; యీ తడవేడ?

పోయినపని యెంత; ప్రొద్దెంతవోయె?

నొలసి నీ మదిలోన నుపదేశవాంఛ

గలదేని గురుపూజ గలదె యేమైన

మాకిప్పు”డనవుడు మారుతాత్మజుఁడు:

“నీకిదె గురుపూజ; నెమ్మిఁగొ.”మ్మనుచుఁ

బ్రథననిష్ఠురుఁడు నిర్భరవృత్తి వాని

పృథుబాహుమధ్యంబుఁ బిడికిటఁబొడిచె.

నక్షణంబున దైత్యుఁ డా రూపముడిగి

పక్షియై రణవీథిఁ బావనిఁగదిసెఁ.

గదియుటయును బట్టి కడిమి దీపింపఁ

జదిపి ఱెక్కలు రెండు సరి ద్రుంచి వైచె.

నా రూపముడిగి మాయాశక్తి మెఱసి

ధీరసింహాకృతి దివికి లంఘించి

గర్జించి దంష్ట్రలఁగడు నుగ్రుఁడగుచుఁ

దర్జించి రణవీథి దర్పించె నసుర.

యలయక హనుమంతుఁడక్కాలనేమి

తల బిట్టువగుల నుద్ధతముష్టిఁబొడిచెఁ;

బొడిచిన నా రూపుఁబోనిచ్చి యసుర

కడఁగి సుగ్రీవుఁడై కదియ నేతెంచి:

“యిది యేమి మారుతి! యిచట నేమిటికిఁ?

బద పద, లక్ష్మణుప్రాణముల్‌ వచ్చెఁ.

దొలఁగక నీవింక ద్రోణాద్రి కరుగ

వల దౌషధంబులు వలదింకమనకు.

ననవుడు హనుమంతుఁడతఁడు సుగ్రీవు

డని చూచి తెలిసి కాఁడని నిశ్చయించి

యలిగి రాక్షసునుర మదరంట వ్రేయ

నిలఁగూలి మూర్ఛిల్లి యింతలోఁదెలిసి

యతఁడును శతశృంగుఁడై విల్లు దాల్చి

యతిశాతశరములనడరి నొప్పింప

ముష్టిఘట్టనముల మొగిఁబాదహతుల

నష్టసత్త్వునిఁజేసి నలిఁజిక్కువఱిచి

యమితసత్త్వక్రీడనవలీలఁదిగిచి

కమలనాళముఁద్రెంచు గంధసింధురము

పరుసున రాక్షసప్రవరు మస్తకముఁ

దెరలిచి వెస నుల్చి త్రెంచిపో వైచి

నలి నేచి వెస సింహనాదంబు సేసి

తొలఁగక మారుతి ద్రోణాద్రి కరిగె.

నరిగి యా గిరిమీఁద నౌషధలతలు

పరికించి పరికించి పవననందనుఁడు

బహుదివ్యలతికా విభాభాసమాన

మహిమయు నిర్మలమణిగణప్రభల

దీపవృక్షంబులదీప్తులు ఁబర్వి

దీపించు నక్కొండఁద్రిమ్మరి చూచి:

“హితపుష్పగంధంబు లివె లత.”లనుచు

నతఁడు డగ్గఱిపోవ నవి డాఁగిపోయె.

నంత నా హనుమంతుఁడంతరంగమునఁ

జింతించి సంతాపచిత్తుఁడై పలికె:

“నో పర్వతాధీశ! యో యద్రిరాజ!

యో పుణ్యవర్తన! యో గిరిచంద్ర!

యనఘుండు రఘురాముఁడౌషధంబులకుఁ

బనిచిన వచ్చితిఁబనిపూని యేను.

నిన్నిలోకములకు హితవైన పనికి

నన్నేలవంచింప నగరాజ! నీకు?

నడరి నీ యందున్న యౌషధలతలు

పొడసూపు వేవేగఁబోఁబని గలదు.

ఇమ్ముల నిది లోకహితకార్యమగుట

మిమ్ము వేఁడెద;మీరు మీ ప్రభావములు

దీపింపుఁడీ యోషధీలతలార!

చూపుఁడీ నాకు మీ సురుచిరాకృతుల!”

నని పల్క వంచన నపుడు తేజములు

పొనుపడఁదన కవి పొడసూపకున్న:

“నగకులోత్తమ! నీవు నా రాక సూచి

తగుఁబ్రియం బొనరింపఁ; దగ దూరకునికి.”

నని తన్నుఁబ్రార్థించి యడుగుచునున్న

తనకు నౌషధములు ధరణీధరంబు

చూపకుండుటయును జూచి యెంతయును

గోపించి వానరకులవజ్రపాణి:

“యే నెంతవేఁడిన నేల నీ మనసు

నానదు నాయెడ నగకులాధముఁడ!

తలకొని ఱాలకు దయగల్గుమన్నఁ

గలుగునే గుణశూన్యకఠినమూర్తులకు?’

నని యుగ్రకోపాగ్నులంగరోమములఁ

గనదగ్నికీలలై క్రమ్మనందంద

రాముతో నెదిరిన రావణాచలము

నీ మెయిఁబెఱుకుదు నిఁక ననుమాడ్కి

దశయోజనముల విస్తారంబుఁబంచ

దశయోజనోన్నతత్త్వంబును గలుగు

నాభీలతరశైల మవలీలఁబెఱికె

భూభాగ మగల నభోభాగ మద్రువ.

---
పాదసూచికలు (Footnotes):
[1]  యడరి నాసికతుద నట దృష్టి నిలిపి
[2]  నక్కిలి
[3]  శక్తి
[4]  శక్తి
[5]  మగుడు-మన
[6]  తల యద
[7]  హనుమంతు నొంప
[8]  నడరి లంకించి
[9]  దీప
[10]  వత్సల
[11]  నేను
[12]  వంబు - దీపించు దివ్యౌష
[13]  న
[14]  చిత్తు
[15]  ఁబైఁగ్రమ్మి