# కాండము: యుద్ధకాండము
# అధ్యాయము: 002
# శీర్షిక: లంకావైభవమును హనుమ రామున కెఱిఁగించుట

నుడుగక మదధార లొలుకుచు నుండఁ
గడునొప్పుపర్వతాకారంబు లగుచు

రౌద్రంబు మోముల రంజిల్లుచుండు
భద్రదంతావళప్రతతు లగ్గలము

పెక్కాయుధంబులఁబెరిగి చూడ్కులకు
నక్కజమై ఘోరమై కనుపట్టు

గొడగులుఁబడగలుఁగొమరారుపెక్కు
నడియాలములుఁడెక్కియంబులుఁగ్రాల

భానుబింబప్రభాపటలంబుపగిది
మానైనమణిదీప్తిమహిమ వెలుంగు

రథికసారథిమనోరథములై యుండు
రథములెక్కుడు దశరథరాజతనయ

ఘనవీరరసవార్ధికరడులో యనఁగఁ
దనరారి యెంతయుఁదఱచువన్నియల

మెఱసిచూడ్కులకును మిఱుమిట్లుగొలుప
వఱలిన హేషారవంబులు సెలఁగ

హరి ఘోటకంబులనైన వేగమున
హరియింప నోపినహరిశక్తి గలిగి

హరులెంతయును మనోహరములై యుండు
హరివాజులను మెచ్చనట్టి వగ్గలము

పిడుగులతోడఁబ్రబ్బిననల్లమొగుళు
లడరి దానవరూపు లయ్యెనోయనఁగఁ

గాదేని హరుఁడు మ్రింగఁగఁబడ్డగరళ
మీ దైత్యకోటియై యెసగెనో యనఁగఁ

బ్రలయకాలమునాఁటి పావకధూమ
మలవడ రాక్షసు లైరొకో యనఁగ

నేర్చి రౌద్రముతోడ నెనయించి నడపు
గూర్చిన నల్లనికొండలో యనఁగఁ

గలిగినయట్టి రాక్షసులకు సంఖ్య
గలుగదు దేవ రాఘవధరాధీశ

అజుఁడాదిగా సుర లలమిననైన
భుజబలంబున వారిఁబోలంగ లేరు

ఉర్వీశ లంకలో నున్నతంబగుచు
సర్వలోకంబుల సరిపోల్చరాని

మానైనకోటలు మఱి యేడు గలవు
వీనుల కింపుగా విన్నవించెదను

జుట్టు లోనట్టళ్లు చూపట్టునట్టి
యిట్టికకో టొప్పు నిక్ష్వాకుతిలక

యా లోనఁగలుకోటయందుక్కుఁగోట
జాలకంబుల నొప్పుసరిరాగికోట

దంచనంబులతోడఁదగిలి యిమ్మైన
కంచుకోటొక టొప్పు కమలాప్తవంశ

యజభవాదులకైననరిగొనరాని
రజతంపుఁగో టొప్పు రాజేంద్రతనయ

మణిమరీచులతోడ మానైనమహిమ
ప్రణుతింపఁగల దందుఁబసిఁడికోటొకటి

కాలునివక్షంబుకరణిఁబల్పెక్కు
మేలైనతలుపుల మెఱసి యెంతయును

నక్కోటలన్నింటియందును జూడ
మిక్కిలిదీప్తుల మిక్కుటంబగుచు

నఖిలరత్నముల మేలైనవాకిళ్లు
నిఖిలావనీనాథ నెఱి నాలుగేసి

వరయంత్రవిధుల దివ్యంబు లైనట్టి
శరచాపచయము లసంఖ్యంబు లందు

నా కోటచుట్టును నఖిలలోకేశ
భీకరమకరసంభృతములై పరగు

నాలుగునడవలు నాల్గగడ్తలును
జాలంగఁబాతాళసదృశమై యొప్పు

దేవ యా నాలుగు తెరువులయందుఁ
గావలి పెక్కురాక్షసకోటులుండు

నమితశిలాబాణయంత్రజాలములు
తమతమయంతన దాయలఁజంపు

ధాత్రీశ యింటింటఁదప్పక యగ్ని
హోత్రముల్‌ వెలుఁగుచు నోంకార మెసగు

నని రాఘవుఁడసాధ్యంబని తలఁచి
మనమునఁజింతింప మారుతి పలికె

సత్యంబు ధర్మంబు శౌచంబు దయయు
నత్యంతశూన్యంబు లసురులయందు

నని పల్కుటయు సాధ్యమౌనని రామ
జనపతి ముదమందఁజతురుఁడై పలికె

ననిలజ మఱియు నేమైనను గలవె?
వినిపింపు మచ్చోటివిధమెల్లఁదెలియ

వినవల తనవుడు వినతుఁడై నిలిచి
మనువంశతిలకుతో మారుతి పలికె

నవియన్ని యిట్టిట్టివని యెన్ననేల?
యవనీతలేశ మహావైభవమున

వారక సేనతో వాహ్యాళి వెడలి
యా రావణుండు నిత్యముఁదోడుసూచు

వాలినమదమున వడిఁగయ్యమునకుఁ
గాలుదువ్వుచు నుండుఁగమలాప్తవంశ

యగ్గలికయు లావు నడరువైరులకు
లగ్గవట్టఁగ రాదు లంక భూనాథ

జల వన కృత్రిమ స్థల శైల దుర్గ
ములునాలుగుండు సముద్రంబులోన

నది యెల్లకాలంబునందును గాని
కదియఁబోవఁగ రేవు గానంగరాదు

మృత్యుజిహ్వనుబోలి మెఱుఁగులతోడి
యత్యుగ్రశూలంబు లనిశంబుఁబట్టి

కడు నుగ్రదైత్యులు గాచియుండుదురు
పడుమటివాకిటఁబదివేలసంఖ్య

లక్షదైతేయు లా లంకాపురంబు
దక్షిణద్వార ముద్ధతిఁగాతు రెప్పు

డట దూర్పువాకిట నమరారి యుండుఁ
బటుతరచతురంగబలసమేతముగ

నగణితశస్త్ర సహాయమై యుండుఁ
దగ నొక్క లక్ష యుత్తరపువాకిటను

జాలురాక్షసులు లక్షయు నిర్వదేను
వేలు దత్పురమధ్యవీథి నుండుదురు

ఆ లంక మీ కృప నర్కకులేశ
యే లీలఁజొచ్చితి నింతగైకొనక

వడిఁజొచ్చి యా నడవలు గూలఁదన్ని
యడరి కోటలుద్రవ్వి యగడితల్‌ పూడ్చి

యచ్చెరువుగ లంకయంతయుఁగాల్చి
వచ్చి మీ శ్రీపాదవనజముల్‌ గంటి

నడిగి యక్కడికార్యమంతయు వింటిఁ
దడయ నేటికి? నబ్ధి దాటుద మింక

దాటినయప్పుడే దశకంఠులంక
మీటివైచెదరు వ్రేల్మిడిలోనఁగపులు

అనవుడు రఘురాముఁడర్కజుఁజూచి
యినసుత యాలస్య మేటికి? నింక

వెడలింపు కపిసేన విజయలగ్నమునఁ
గడులెస్స మధ్యాహ్నకాలంబునందు

నా యస్త్రమును దక్కనరభోజనునకు
నే యుపాయముగల? దెందు దాఁగెడిని?

అని నీలుదెసఁజూచి యర్కవంశజుఁడు
వినుమని బుద్ధిగా వెసఁజెప్పె నపుడు

కడు నింపుదనమును గడు నిర్మలంబుఁ
గడు తీపుఁగల నీరు గలుగంగఁజూచి

పరిపక్వఫలములభరితంబులైన
తరువులనీడలు తఱచైన త్రోవ

నడ వుము ముంగలి నలిఁజొరనీక
వడిఁబరికింపు మొవ్వనిలాతివారి

ననిన నా రామునియానతియెల్ల
విని నీలుఁడట్ల కావించె శ్రీఘ్రమున

నప్పుడు సుగ్రీవుఁడఖిలవానరులఁ
దప్పక రావించి దండెత్తఁబనిచెఁ

---
పాదసూచికలు (Footnotes):
[1]  గని
[2]  ఁగ్రొవ్వి
[3]  చెల్లుచుండు
[4]  చుండు
[5]  వెలుఁగొందు
[6]  ఁజెన్నొందు
[7]  నచూడ్కులు. (ల)
[8]  గొనఁగ
[9]  హరాదులు
[10]  లును మెచ్చు
[11]  గ్రగతి మ్రింగు
[12]  నెనసియంగంబు
[13]  లు పెక్కండ్రు-గలరందు
[14]  దట్టమైయట్టళ్ళఁదనరి చూపట్టు- నిట్టికకోటయు నిరవైన ఱాతి, కోటయుఁబొడవునఁగొమరొందు నినుప-కోటయు నట యుక్కుఁగోటయుఁగంచు, ఁగోటయు మఱి వెండికోటయుఁబసిఁడి - కోటయు నన నేడు కోట లొప్పారుఁ, గాలుని వక్షంబు…
[15]  చుట్టి(ట్టు) రా నట్టళ్లు చోద్యమై చూడని
[16]  దిన్పకో
[17]  నటుచొరరాని
[18]  కుడ్యముల చేత మానైన యట్టి
[19]  బెంపెక్కి
[20]  మై యుండు
[21]  చుట్టులోనట్టళ్లు … ఇత్యాదిగా… పసిఁడికోటొకటి - అను వఱకుగల భాగము కొన్ని ప్రతుల నీ తరవాయి నున్నది
[22]  గగడ్తలునాల్గుదిక్కులను
[23]  సమితి నొప్పారు
[24]  బారుచూచు, దొరయుచును
[25]  నాఁగనుండు
[26]  ద్రోచి
[27]  నిది శుభలగ్నంబు; ఈ ముహూర్తమునఁ - గదలుట కార్యంబు కపిరాజ, మనకు
[28]  మనకు
[29]  దక్కి, దక్కు
[30]  నుండు
[31]  దాఁగినను
[32]  నీటికందువల్‌చూ
[33]  తరువులు నా జాడతఱచయ్యెనేని. (చైనత్రోవ)
[34]  పు ముంగలిసేన నడవుము నీవు
[35]  మవ్వలి
[36]  యల్ల
