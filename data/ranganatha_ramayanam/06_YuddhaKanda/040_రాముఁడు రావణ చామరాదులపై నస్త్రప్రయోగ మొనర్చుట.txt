# కాండము: యుద్ధకాండము
# అధ్యాయము: 040
# శీర్షిక: రాముఁడు రావణ చామరాదులపై నస్త్రప్రయోగ మొనర్చుట

నా విని నవ్వి మానవకులేశ్వరుఁడు
దేవారిగర్వంబు దీర్పంగఁదలఁచి

వెనుకొనిలక్ష్మణవిల్లుదెమ్మనుచుఁ
దనకుఁబిమ్మట నున్న తమ్మునిచేతి

ధనువు డాచేత నెంతయువేడ్క నంది
కొని దక్షిణాంఘ్రియంగుష్ఠాన వింటి

గొనయంబుఁబూని గ్రక్కున నెక్కువెట్టి
కనదర్ధచంద్రమార్గణ మరిఁబోసి

ధీలక్షితోల్లాసి తెగ నిండఁదిగిచి
యా లీలనొఱగినయట్లనె యుండి

యలచామరవ్యజనాతపత్రౌఘ
ములమీఁద నేసె నద్భుతశక్తి రాము

శరమొక్కటియుఁ బదిశరములై నూఱు
శరములై పదివేలశరములై మఱియు

లక్షలై కోటులై లక్షించి చూడ
నక్షణంబున సంఖ్యలన్నియుఁగడచి

తాలవృంతంబులు దాల్చుచేడియల,
మేలిచామరములు మెఱయించుసతుల,

సంగీతములు సేయుసరసిజముఖులఁ,
బొంగుచుఁగైవారములు సేయుచెలుల,

ధవళాతపత్రముల్‌ ధరియించుదైత్య
నివహంబులను, గొల్చి నిల్చినభటుల,

కరములు ద్రుంపక గళములు ద్రెంప
కురములు నాటక యురుకిరీటములు

ధరడొల్లఁజేయక తలలు ఖండింప
కరు దరు దిదియని యమరులు వొగడఁ

గత్తిరించుకపోయెఁగంఠ సూత్రముల
నత్తఱిఁద్రెళ్లిన యా చామరములు

నాలవట్టంబులు నాతపత్రములుఁ
దేలుచు జల్లన దివి నిండ నెగసి

..........
..........దివినిండ నెగసె

గొడుగులు పట్టిన గురుసత్త్వధనుల
నడరివింజామర లాడించుసతుల

నాలవట్టంబుల నడరించువారి
నోలిమైఁగొలువున నున్నట్టివారిఁ

గరములు ద్రుంచదు ఘనకిరీటములు
ధర డుల్లఁజేయదు తల లవియింప

దనుపమదివ్యభూషాలిఁ జెన్నొందు
ఘనమైన యురములు గాఁడ దాశరము

అలవుమైఁ గపులెల్ల నానంద మందఁ
బొలుపొంద రాముని పొది వచ్చి చొచ్చె

నటు దివినిండిన యా ఛత్రసమితి
పటుగతి నంబోధిఁబడె నొక కొన్నిఁ

కొలువులో
..........

కొలువులోఁగొన్ని దిక్కులయందుఁగొన్ని
కొలువులోపలి దైత్యకోటిపైఁగొన్ని

లంకలోఁగొన్ని యాలవణాబ్ధిఁగొన్ని
లంకేశుపైఁగొన్ని లఘులీలఁబడియె

నలవుమై నటుసేసి యా దివ్యశరము
తొలఁగక రఘురాముదొనఁజొచ్చెనంత

మహితాతపత్రచామరతాలవృంత
రహిత దండధరాసురశ్రేణి నడుమ

నున్న రావణుఁడప్పు డొప్పఱి చూడఁ
దన్నుఁగొంపోవ నుద్ధతి వచ్చియున్న

దుర్వారులగు యమదూతలనడుమ
గర్వంబుచెడి యున్న గతినుండి చాల

వెఱఁగంది రఘురామువిలువిద్యపెంపు
తఱిగొని తలపోసి తల లూఁచియూఁచి

బట్టుకైవడి మెచ్చి పటుతరధ్వనుల
బెట్టెత్తి రఘురాముఁబేర్కొని పొగడె

---
పాదసూచికలు (Footnotes):
[1]  వేగనంది
[2]  పవళించిన
[3]  మానితచ్ఛత్రచామరలపై నేయ - మానసవేగ మమ్మార్గణంబరిగి, నలవట్టంబులు…
[4]  నక్షయబాణంబు లయ్యెనో యనుచు - వీక్షించి దేవతల్‌ విస్మయం బంద, నాలవట్టంబులు… ఇత్యాది
[5]  మా
[6]  కత్రించుకొనిపోయె… ఁజిత్రమైత్రెళ్లినసిత
[7]  ళ్వరులపై
[8]  బిట్టెత్తి
