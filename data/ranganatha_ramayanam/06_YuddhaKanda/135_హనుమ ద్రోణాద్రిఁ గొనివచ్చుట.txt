# కాండము: యుద్ధకాండము
# అధ్యాయము: 135
# శీర్షిక: హనుమ ద్రోణాద్రిఁ గొనివచ్చుట

నంతఁబ్రభామండలాభీలుఁడగుచు
నంతలో హనుమంతుఁడరుగుదెంచుటయుఁ

దేజంబు పెంపున దృష్టింపరాక
తేజోదివాకరదీప్తుఁడైయున్నఁ

గపులెల్లఁగలఁగి యుత్కటభీతిఁబొంది
విపులతరభ్రాంతివివశులై తూల

నాలోనఁగమలాప్తుఁడని చూచి విభుఁడు
కాల కాలోదగ్రగతి నిండ మండి

కపివల్లభుని నెల్లకపుల వీక్షించి
కపులార సూర్యునిఁగంటిరేమింటఁ

జేకొని బహుపుణ్యశీలంబులందు
మా కులంబునకెల్ల మహిఁగర్తయైన

యంధకారారాతి యకట యీ పద్మ
బంధుండు నేఁడు నా పగవానిఁగూడి

యుదయించుచున్న వాఁడుగ్రత మిగిలి
యిదె పడి సౌమిత్రి యిబ్భంగి నుండ

నీ సూర్యమండలంబిలమీఁదఁ గూల
నేసెదననుచు నహీనసాహసుఁడు

బ్రహ్మాండకోటులు భంగింపఁబూని
బ్రహ్మాదు లదరంగఁబ్రళయకాలంబు

నాఁడుగ్రవృత్తిఁబినాకి విల్లంది
వాఁడిమి మెఱయు నా వడుపు దీపింప

నా పూర్ణభుజనైపుణాటోపుఁడగుచు
నా పినాకియుఁదానె యగుటఁదెల్పుచును

విల్లంది భుజబలవిస్ఫూర్తి మెఱయఁ
బెల్లుగోపించి సంభృతవేగుఁడగుచుఁ

జటులరౌద్రాస్త్రంబు సంధింపఁదివుఱు
పటుశక్తిఁగనుఁగొని భయవృత్తిఁగలఁగి

యసమానసత్త్వుఁడై యలుకతో నున్న
వసుధేశుతో జాంబవంతుఁడిట్లనియె

నగణితశక్తిమై నలుక దీపింప
జగతీశ నీ విటు శరము సంధింప

ధృతిదూలి నలుగడ దేవగంధర్వ
పతులెల్ల భీతులై పాఱుచున్నార

లిది యేమి? రాఘవ యిచ్చలో నీవు
పదిలుండవై చూచి భావింపలేవు

వెలుఁగొందు బహుదీపవృక్షదీధితులఁ
దొలఁకాడు నుజ్జ్వలద్రోణాచలంబుఁ

గొని వచ్చుచున్నాఁడు గురుసత్త్వుఁడైన
యనిలసూనుఁడు గాని యర్కుండుగాఁడు

భానుసన్నిభునకుఁబవనసూనునకు
భూనాథ యెదురుగాఁబుచ్చు వానరుల

ననుటయు రఘురాముఁడానతిచ్చుటయు
హనుమంతునకు నెదు రరిగిరి కపులు

నాకాశముననుండి హనుమంతుఁడంత
నా కొండఁగొనివచ్చి యవనిపై డించి

పద్మబాంధవవంశభవునిశ్రీపాద
పద్మంబులకు మ్రొక్కి పవననందనుఁడు

యుర్వీశ
..........

జననాథుఁడగు రామచంద్రున కర్థి
వినతుఁడై కరములు వెరవొప్ప మొగిచి

యుర్వీశనేఁబోయి యొగి నౌషధములు
పర్వతంబునఁబెక్కు భంగుల వెదకి

పనివడి కానక పర్వతంబెల్లఁ
గొని యిట వచ్చితిఁగువలయాధీశ

యడరి మీ యానతి నట పోవునపుడు
నెడపనికడఁకతో నిట వచ్చునపుడుఁ

గడఁగి విఘ్నము లనేకములయ్యె నడుమఁ
దడయుట దప్పుగాఁదలపోయవలవ

దనవుడు రాముఁ డా హనుమంతుఁజూచి
ఘనతరసంతోషకలితుఁడై పలికె

నీ కేటితప్పులు? నీచేత నిలిచెఁ
గాకుత్థ్సతిలకులగౌరవోన్నతులు

సురుచిరశక్తిమై సురలకునైన
నరుదైనపని సేసి తని ప్రీతిఁబొందె

---
పాదసూచికలు (Footnotes):
[1]  భీతులైరి
[2]  ఁడై తూలి, యా- (యున్న)
[3]  మీరు-చే
[4]  బొంగి
[5]  పకోపుఁ-డా
[6]  గాఁగోపించి పృథు
[7]  చిత్తుఁ
[8]  మందిక
[9]  తో నతికోపుతోడ
[10]  ప్రభాభాసిప
[11]  నానతి వడసి
[12]  కడిమిమై
[13]  కులశీల
