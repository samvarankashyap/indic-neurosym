# కాండము: యుద్ధకాండము
# అధ్యాయము: 051
# శీర్షిక: వైనతేయాగమనముచే రాఘవులు నాగపాశ విముక్తులగుట

నా నారదుఁడు సెప్పినట్లు రాఘవుఁడు
తా నాదిహరి యౌట తలపోసి చూచి

తెలిసి ధీరుని వైనతేయునిఁదలఁచెఁ
దలఁచిన నప్పుడు తలఁపులోఁగూడ

నారూఢమగు నమృతాబ్ధియుత్తరపుఁ
దీరంబునందుండి దిగ్గన నెగసి

యూది మెట్టిన పాదయుగముచే బయలు
పాదైన ధరణిలోపలి శేషుఁడులుకఁ

గడుఁబెద్దయైన ఱెక్కలగాలి మిన్ను
సుడివడి రిక్కలుసురియలై తూల

నా మ్రోఁతపెల్లున నఖిలలోకములు
నామ్రేడితమగు భయంబున స్రుక్క

నెఱకలు విద్రిచిన నెగసినధూళి
నెఱసి చీకట్లుగా నిఖిలంబుఁగప్పఁ

జనుదెంచునురువడి శైలంబు లురుల
వననిధుల్‌ పిండితవారులై కలఁగఁ

బదివేలసూర్యులప్రభయెల్లఁ గూర్చి
మెదిపి చేసిన క్రియ మెయి ప్రకాశింప

మెఱుఁగుఱెక్కలతోడి మేరువో యనఁగఁ
బఱతెంచె గరుడఁడంబరవీథిఁబేర్చి

పఱతెంచుటయు నాగపాశంబులెల్ల
వెఱచి యా నృపతుల విడిచి పెల్లుఱికె

నది యట్టిదయకాదె యతనిఁజింతింప
వదలుబంధంబు లెవ్వారికినైనఁ

దనుఁదాను జింతించి తనదు బంధములు
చనఁద్రోవ రాముండు సాలఁడే తలఁప

నినసుతుఁడాదిగా నెల్లవానరులు
విన విస్మయంబని వెఱఁగంది చూడ

భానుకోటిప్రభా భవ్యతేజమున
నానందకరమూర్తి యమరులు వొగడ

హీరకిరీటంబు హేమాంబరంబు
గారుత్మతోజ్జ్వల గ్రైవేయకంబు

రత్నకుండలములు రాజీవరాగ
నూత్నమంజీరమనోహరాంఘ్రులును

మౌక్తికమాలికల్‌ మాణిక్యకవచ
సక్తమై మించు విశాలవక్షంబు

మరకత కేయూర మంజుబాహువులు
నరుణపక్షములు చంద్రాననాబ్జంబు

కరుణావలోకముల్‌ కంబుకంధరము
నరుణపల్లవకోమలాగ్రహస్తములు

దుందుభిస్వనము లత్తుకచాయమేను
మందరమేరుసమానగాత్రంబు

లలితోర్ధ్వపుండ్ర లలాటపట్టికయు
సెలవులఁ దేరెడు చిఱునవ్వు లొలుక

నన్నాగసంహరుఁ డందంద చేరి
విన్నపంబిదె దేవ వెస వచ్చినాఁడఁ

జెలువార నేపని సేయుదు నింకఁ
గలసి లో మును వింటిఁగాదె యీ పనులు

పాసె మీ
..........

వైనతేయుండును వలగొని వచ్చి
యా నరపతులకు నందందమ్రొక్కి

మెఱుఁగారుఱెక్కల మేనులు దుడిచి
నెఱిఁగరంబులు మోడ్చి నిలిచి యిట్లనియెఁ

బాసె మీకీ నాగపాశబంధములు
వాసవాంతకుని రావణుఁద్రుంచివైచి

ధరణిజఁగొని యయోధ్యకు నేఁగు వేగ
ధరణీశ యసురుల దండించునపుడు

మాయలు వెద్ద యేమఱక వర్తింపు
మే యుపాయంబుల నిఁక మోసపోకు

మని ప్రదక్షిణముగా నరిగి యా నృపుల
వినుతించి దీవించి వెసఁగౌఁగిలించి

మ్రొక్కి యా యమృతసముద్రంబుకడకు
గ్రక్కున గమనించెఁగశ్యపాత్మజుఁడు

పాముల కట్లెల్లఁ బాయుటఁజేసి
రామలక్ష్మణులును రాగిల్లి రపుడు

వనచరు లా రామవల్లభునెదుర
ననురాగరసమున నందంద తేలి

తనరుచు సింహనాదములు సేయుచును
వినువీథిఁదోఁకలు విసరి యాడుచును

గురువులువారుచుఁగునిసి యాడుచును
నురువడిఁబాఱుచు నుబ్బి నవ్వుచును

ఘాటించి శైలవృక్షములెత్తి లంక
కోట లువ్వెత్తుగాఁగొనఁదలంచుచును

మిగిలిన వారి యామిక్కిలిరభస
మగలించె లంకఁ బెల్లగలించె నభము

నంత సూర్యోదయం బగుటయుఁజరుల
నంతయు నరయ దశాస్యుండు వనిచెఁ

బనిచిన నక్కోటపై నుండి వారు
కనిరి సుగ్రీవుండు కదిసియుండఁగను

సవినయుఁడై విభీషణుఁడు గొల్వఁగను
బ్రవిమలమతిఁగపిబలము సేవింపఁ

బోరికి సేనలఁబురికొల్పుకొనుచుఁ
జారువిశృంఖలసమదేభయుగము

గతి నున్న రామలక్ష్మణుల నిక్ష్వాకు
పతుల బంధంబులఁబాసినవారిఁ

గని విన్ననై వారు గ్రమ్మఱఁబోయి
దనుజేశుతో నా విధంబెఱిఁగింప

విని ఖిన్నుఁడై కడు వెఱఁగంది యపుడు
తన మంత్రివరులతో దశకంఠుఁడనియెఁ

బన్నగపాశముల్‌ పాయంగ మగుడఁ
గన్న యా రామలక్ష్మణులచే నింకఁ

జెడఁగల దీ లంక సిద్ధంబుగాఁగఁ,
బడయవచ్చునె?నాగపాశంబు లూడ?

జయ మెక్కడిది నాకు? సమరంబులోన
రయమునఁజెడుఁగాక రాక్షసలక్ష్మి

గరుడఁడువచ్చెనో కాక, లేకున్న
నురగపాశము లెట్టు లూడు వారలకు?

గరుడండు ననుగెల్చెఁగాక లేకున్న
నరు లెంతవారు? వానరు లెంతవారు?

చచ్చిన మీ నొగి సరగున మడుగు
సొచ్చినవిధమయ్యెఁజూడుఁడా వారు

చచ్చియు బ్రతికిరో? సమరంబులోన
నచ్చెరువైనది యమరంగ నిపుడు

తలపేది యిఁగ నేటి తలఁపులు మనకు
గలహంబు సేఁతయే కార్యంబు గాక

యనుచు
..........

---
పాదసూచికలు (Footnotes):
[1]  తోఁ
[2]  డి-యా
[3]  నిఁ
[4]  గానంగ… లోఁగల, పాదైన
[5]  సొరుగులై
[6]  … నామగ్నులై చేతనము దక్కి స్రుక్క
[7]  వనధుల నీరెల్ల వండలై
[8]  పెల్లరిగె
[9]  నాథున కందంద
[10]  కిట
[11]  నెగయుచు
[12]  ఘాటంబు
[13]  గోటెలు గెత్తుగా
[14]  గొట్టఁ జూచుచును
[15]  సేయ
[16]  కులము
[17]  గాకున్న నాకు, గాక నన్‌ గెలువ
