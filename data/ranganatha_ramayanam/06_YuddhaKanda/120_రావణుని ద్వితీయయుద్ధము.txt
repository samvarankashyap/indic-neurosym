# కాండము: యుద్ధకాండము
# అధ్యాయము: 120
# శీర్షిక: రావణుని ద్వితీయయుద్ధము

నని పెక్కు భంగుల నసురకామినులు
పనవుచుండఁగ విని పంక్తికంధరుఁడు

చింతాసమాకులచిత్తుఁడై యపుడు
వంత నొందుచుఁగొంతవడి యూరకుండి

చండకాలవ్యాళ సమలీల దోప
నిండుకోపంబున నిట్టూర్పు వుచ్చి

యవుడులు దీటుచు నందంద కన్నుఁ
గవల నిప్పులు రాలఁగా నుగ్రుఁడగుచు

నురువడి నల్గి యుద్ధోన్మత్తు మత్తు
సొరిది విరూపాక్షుఁజూచిమీ రెలమి

దందడి సింహనాదములుఁదూర్యములు
నందంద మ్రోయఁగా ననికి నే తేరుఁ

డని పల్కి భయమున నా నిశాచరులు
విని యూరకున్న నా విధము వీక్షించి

యాలంబునకు వేగ యత్నంబు సేయుఁ
డేల యుత్సాహంబు లిటుదక్కియుండ?

ననిన వారరిగి పుణ్యాహకర్మంబు
లొనరించి సన్నాహ మొప్ప నేతెంచి

యా రాక్షసేంద్రునకవనతులైన
యా రాక్షసులఁజూచి యతఁడిట్లు పలికె

నానాఁటి కిబ్భంగి నా బలంబెల్ల
హీనమయ్యెనుభృత్యులెల్లఁజచ్చుటయు

నమరేంద్రవిక్రముఁడైన యా ఖరుఁడు
నమితబలోదగ్రుఁడగు నింద్రజిత్తు

నా కుంభకర్ణుండు నా ప్రహస్తుండు
నా కుంభుఁడును శూరుఁడగు నికుంభుండు

భీమవిక్రమవిజృంభితుఁడతికాయుఁ
డా మహాకాయుండు నమ్మహోదరుఁడు

నా సురాంతకుఁడును నా నరాంతకుఁడు
భాసురయశుఁడకంపనుఁడుఁగంపనుఁడు

నాకాధిపతినైన నని నోర్చువారు
నాకునై పొలిసిరి నా గర్వ మడఁగె

నటుగాన శత్రుల నందఱఁదునిమి
పటుపరాక్రమమునఁబగ నీఁగువాఁడ

మీఱి నా శరములు మిన్నులు ముట్ట
నేఱులు జలధులు నెఱుఁగరాకుండ

నఖిలంబుఁగప్పుచు నచ్చెరువార
నిఖిలవానరులను నేఁడు నిర్జింతు

నేపున నల్క నే నేయుబాణమ్ము
లా పుంఖముగఁగాఁడి యగచరాస్యములు

నాళముల్‌ గలిగిన నవపంకజములఁ
బోలంగ నేఁ డాజిభూమిఁగైసేతు

మగలుఁదనూజులు మఱిసహోదరులుఁ
దెగి రింక నెవ్వరు దిక్కు?మాకనుచు

లంకాపురస్త్రీలు లలిఁదూలిసోలి
యింక నీ శోకాబ్ధి నెట్లు మున్గెదరు?

మార్తురఁబొలియించి మఱి పురజనుల
యార్తిఁబాపుదు శోక మడఁచెదఁగడఁగి

నేఁడాజిఁబ్రతిపక్షనికరసైన్యముల
వాఁడిబాణంబుల వడిఁద్రుంచివైచి

కరమొప్ప ఫేరవకంకగృధ్రములుఁ
బొరిఁబిశాచప్రేతభూతజాలములుఁ

దనివోవ మాంసరక్తంబులఁదృప్తి
యొనరింతుననుచు యుద్ధోన్మత్తు మత్తు

నక్షీణబల విరూపాక్షు నీక్షించి
యీ క్షణంబున మీరు నెల్లరాక్షసులు

ననికి నేతెండు నా కరదంబుఁదేరఁ
బనుపుఁడు నేఁడు నా పటుసాయకములు

ఘనులైన రామలక్ష్మణులప్రాణములు
గొని వారి రుధిరముల్‌ గ్రోలఁగోరెడిని

శతసంఖ్య లొక్కొక్కసాయకంబునను
మృతినొందఁగపికోటిమీఁద నేసెదను

..........
కొనిరండు సేనల గూర్చుఁడీరనుచుఁ

బలికి వారలఁబంచెఁబంక్తికంధరుఁడు
సలలితంబగు కపిసైన్యంబుమీఁద

నంత నచ్చటఁబాసి యతికోపుఁడగుచుఁ
బంతంబుతో నాతపత్రముల్‌ వేయి

మూఁగి పట్టఁగ దైత్యముఖ్యులు వెంట
నేఁగుదేరఁగ రౌద్ర మేపు దీపింపఁ

జని యొక్క మహనీయశైలంబుకరణి
నొనర గోపురమెక్కి యొగిఁజూచుచుండఁ

బన్నుగా ధవళాతపత్రముల్‌ వట్ట
నున్నతగతి యొప్ప నొప్పుచునున్న

దానవుదెసఁజూచి తగ నంతలోన
జానకీపతి విభీషణుదిక్కు చూచి

కనుఁగొను మీ యన్న ఘనశౌర్యధనుఁడు
ననిఁ దన పౌరుషంబంత నిప్పుడును

మనకుఁజూపెద నని మఱిగోపురంబు
కొన వాఁడె తఱచైన గొడగులతోడ

వీనిగర్వంబెల్ల విదళింతు నిపుడు
మానక యీ దివ్యమార్గణంబునను

అని బాణ మరిఁబోసి యర్థి వేగమున
మనుజేశ్వరుండేయ మహనీయశరము

దనుజేశు ఛత్రముల్‌ తత్‌క్షణమాత్రఁ
దునిమి క్రమ్మఱఁదన తూణీరమునకు

నేతెంచి వచ్చిన నెల్లవానరులు
నా తెఱంగంతయు నతిసమ్మదమునఁ

గనుఁగొని తమలోనఁగడుఁజోద్యమంది
వినుతించి రమ్మహావీరు రాఘవుని

దశకంధరుండు ఛత్రములు శ్రీరామ
విశిఖంబుచేఁద్రెవ్వ విస్మయంబంది

తలవాంచికొనియున్నతఱి ఛత్రధారు
లల రిత్తకామల నలరి వారపుడు

రామునిచే నీల్గు రావణుండనుచు
నా మహిషధ్వజుఁడనిచిన యట్టి

యమదూత లొగి గుదియలు కేలఁబట్టి
తమకింపుచున్న విధంబు పెంపార

నా రావణునిచుట్టు నట్లున్నయెడను
భూరికోపంబున బొమలు గీలించి

యా గోపురము డిగ్గి యసురవల్లభుఁడు
వేగంబు మిగులంగ వికృతాస్యుఁడగుచు

మున్నున్నయెడకు సమున్నతి వచ్చి
యున్నతసత్త్వుఁడై యున్నంతలోనఁ

దనమున్ను బనిచిన దానవేశ్వరుఁడు
..........

ననికి బలాధ్యక్షులగువారిఁజూచి
కొనిరండు సేనలఁగూర్చుక వేగ

నన వారు పిలిపింప నఖిలరాక్షసులు
వినువీథి యద్రువంగ వీఁక నార్చుచును

గరవాల చక్ర భీకర భిండిపాల
పరశు శూల ప్రాసపట్టిస గదలు

ముసలంబులును గాఢముద్గరంబులును
నెసగెడు శక్తులనేక విచిత్ర

వివిధాయుధంబులు వెలుఁగ నేతెంచి
రవిరళోత్సాహంబు లడరంగ నంత

దనుజులు నానాస్త్రతతులతోఁగూడ
దినకరప్రభగల తేరుఁదెచ్చుటయు

రమణీయరత్నాంశురాజి విరాజి
తములైన కర్ణావతంసంబు లమరఁ,

బదికంఠముల రత్నపదకముల్‌ గ్రాలఁ,
బదిముఖంబుల వింతపంతముల్‌దనర,

మహనీయకేయూరమణికంకణాది
బహుభూషణాంకిత బాహుదండముల

శర శరాసన ఖడ్గ చక్రాసి పరశు
పరిఘాది సాధనప్రకరముల్‌ మెఱయ,

దివిజారి చెఱఁబెట్టె దినకరు నొకని
దివినొక్క దినమణి దిరుగుచున్నాఁడు

తలఁపఁదక్కిన భానుదశకమోయనఁగఁ
దలకొని కోటీరదశకంబు వెలుఁగ

నంత నా దశకంఠుఁ డా రథంబెక్కి
దంతి రథాశ్వపదాతులు నడవఁ

బటుతర నిస్సాణభాంకార వీర
భటసింహనాదాది బహునినాదముల

విలయకాలా భీలవేళ ఘూర్ణిల్లు
జలరాశితో లంక సరిపోలుచుండె

నవిరళవందిజనావళివినుత
రవముతోడుత నుత్తరద్వారమునను

బలువడి వెలువడి పౌలస్త్యముఖ్యుఁ
డలుక యుద్ధోన్మత్తు నా విరూపాక్షు

మత్తుని వీక్షించి మహి వ్రయ్యవార
నొత్తిలి యార్చుచు నోలి నా లంక

వెడలంగ రవిదీప్తి వెలవెలఁబాఱె
నడరి దిక్కులు నిండె నంధకారంబు

ధరణి గంపించె రథంబులు విఱిగెఁ
దురగంబు లొఱగె నెత్తురువాన గురిసెఁ

గడుఁగీడు శకునముల్‌ గానంగఁబడిన
గడిమి డింపక దశకంధరుం డడరె

లంకేశు నానాబలంబులఁజూచి
పంకజగర్భాండభాండముల్‌ వగుల

నిగుడు నార్పులతోడ నిఖిలవానరులు
నొగి వీఁకతోఁదాఁకి రుగ్రదానవులఁ

గలుషించి యాలోనఁ గపిసేనఁగిట్టి
బలములు నెఱయంగఁబంతముల్‌ మెఱయఁ

గఱకురాక్షసులు నుగ్రముగ నేయుదురు
నెఱకులుదూరంగ నిశితబాణముల

ముసల తోమర శక్తి ముద్గర చక్ర
విసరముల్‌ వైతురు వీఁకఁబెల్లేచి

యంకుశ కుంత శూలాదులఁబొడుతు
రంకించి వ్రేయుదు రాభీలగదల

నడిదముల్‌ జళిపించి యలుక నంగములు
కడికండలుగఁజేసి కడిమిఁజూపుదురు

కపులును గుపితులై కడిమి వాటించి
విపులశైలంబుల వృక్షజాలములఁ

బద దంత నఖ వాల పాశహస్తముల
నదయులై యా రాక్షసావలినెల్ల

శిరములు నరములుఁ జేతులు మూతు
లురములు బాహువు లోష్ఠకంఠములుఁ

ద్రెంచియు నొంచియుఁదీవ్రవైఖరులఁ
జించియు వంచియుఁజిదిమియు నదిమి

తరమిడి యిబ్భంగి దనుజులనొంపఁ
దరుచరావళిఁజూచి దనుజేశుఁడపుడు

దారుణాకృతి వత్సదంతాశ్వకర్ణ
నారాచభల్లాదినానాస్త్ర సమితి

నగచర రుధిరంబు లవనిపైఁదొరుగ
నిగుడించి యొక్కొక్క నిశితబాణమునఁ

గపిపంచకంబును గపిసప్తకంబుఁ
గపినవకంబును గదనరంగమున

గుదిగ్రుచ్చినట్లుండఁగూల నేసియును,
వదలక తరుచరుల్‌ వైచు శైలములు

ఘనతరుల్‌ శకలముల్‌గాఁజేసి మఱియుఁ
గనలి యే నమ్ముల గంధమాదనుని,

బదునెన్మిదింటను బనసుని, మఱియుఁ
బదియింట నీలు, నేఁబదియింట నలుని

ద్వివిదు నాఱింటను, వినతు నేడింటఁ,
బవననందనుని డెబ్బదిట, గవాక్షు

నైదునైదుల మైందు నైదిటఁ, గుముదు
నైదింట, గోముఖు నైదింట, ఋషభు

నేడింట, గజునిఁబదేడింట, శరభు
నేడింట, గవయుని నేడింట, రంభుఁ

దరిమి యొక్కుమ్మడిఁదారునిఁగ్రధనుఁ
జెరిమూఁట, సాయకాశీతి నంగదునిఁ,

దక్కిన వనచరతతి నేలఁగూలఁ
బెక్కుబాణంబులఁబేర్చి యుగ్రతను

వెసనేసి మగఁటిమి వీఁకతో మెఱయ
నసురేశు మునుమున నందంద కపులు

నడుములు నిశితబాణంబుల విఱిగి
పడువారు, నేలను బడి తూలువారు,

నురములు వ్రయ్యలై యొగిఁగూలువారు
జరణముల్‌ దునియలై సరి మ్రగ్గువారుఁ

జేతులు దెగువారు, శిరములు వగిలి
భూతలంబునఁబడి పొరలెడువారు,

గళము లూరులును జంఘలుఁద్రెవ్వనొచ్చి
బలువిడి మూల్గుచుఁబడి పొరల్‌వారు,

నంగంబు లివి యవి యని యెంచరాక
సంగరాంగణమునఁజదిసినవారు,

బాణముల్‌ దాఁకినఁబఱచుచు నడుమఁ
బ్రాణముల్‌ వోయి యుర్వరఁబడువారు,

నయ్యుండి రప్పుడయ్యసురేశుఁజూచి
చయ్యన రణమున సైరింపలేక

వానరుల్‌ వాఱిరి వసుధ గంపింప
దానవేంద్రుండును దగిలి వెన్వెంట

బలువడి నేతేరఁబాఱ నేమిటికి?
నిలునిలుఁడని పల్కి నిలువక పాఱు

సేనలఁగావ సుషేణునిఁబంచి
భానుసూనుఁడు వృక్షపాణియై నడచెఁ

దరుశైలహస్తులై తరుచరపతులు
నిరుగెలంకుల వెన్క నేపు దీపించి

నడవ నాతఁడు సింహనాదంబు సేసి
తొడరి కాలాగ్ని రుద్రునివిధంబునను

వృక్షతాడనముల వెసఁజంపి చంపి
వృక్షశిలాఘోరవృష్టి నందంద

రాక్షససేనపై రయమునఁగురియ
రాక్షసవరులు శిరంబులు వగిలి

కులిశోగ్రహతి భగ్నకూటంబు లైన
కులశైలములభంగిఁగూలిరి మఱియు

---
పాదసూచికలు (Footnotes):
[1]  అనయంబు దుఃఖింప నంత రావణుఁడు - తన సైనికుల చావు దనుజులచేత -విని విస్మయం బంది వేదనఁబొంది - చింతా…
[2]  మాని
[3]  కట
[4]  డల్కఁబ
[5]  మై యుండెడి నిదిగాక మఱియు
[6]  బుత్త్రు
[7]  ను దిశలు- నే
[8]  వగిలిన, దెగినట్టి
[9]  మా
[10]  తూ
[11]  ని
[12]  నెట్టు లీఁదెదరు
[13]  దనరార
[14]  ల
[15]  జేసెదను
[16]  సంబులును
[17]  మెఱయ
[18]  పంచమహావాద్యతతుల
[19]  ళి
[20]  మపుడు
[21]  విధి
[22]  జొచ్చి
[23]  నా కపుల
[24]  దూలంగ
[25]  చు- త
[26]  యును మఱి
[27]  నిలలేక పడి
[28]  బెట్టి
[29]  నిలిచె
[30]  శిలా
[31]  నినసూతి (ను)ఁగదిసి
[32]  గురిసె- రాక్షసాంగములు శిరంబులు వ్రయ్యఁ- దడయక ముష్టిఘాతలఁ గపుల్‌ నొంప- నడులుచు బలమఱి (దైత్యులు) య (న) వనిపై నపుడు- కులిశోగ్ర…
