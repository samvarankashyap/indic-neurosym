# కాండము: యుద్ధకాండము
# అధ్యాయము: 015
# శీర్షిక: విభీషణ శరణాగతి

నంత విభీషణుఁడాకాశవీథి
సంతసంబున మంత్రిజనులతో ఁగూడి

వచ్చుట గనుఁగొని వనచరులెల్ల
నచ్చెరువడి చూచిరటు తలలెత్తి

రెత్తినరాముచే నింద్రారి యింక
నెత్తఁడు తలలుపేటెత్తుఁదత్కులము

నెత్తెడుభయముఁబోనిడి సురలార,
యెత్తుఁడాత్మలఁ దలలెత్తు డన్మాడ్కి

నప్పుడు సుగ్రీవుఁడగచరాధిపులఁ
దప్పక కనుఁగొని తగవారి కనియె

వనచరులార యీ వచ్చు రాక్షసునిఁ
గనుఁగొనుఁడదె వీఁడఖండవిక్రముఁడు,

ఘనమైన పర్వతాకారంబువాఁడు,
తనరార శస్త్రముల్‌ దాల్చినవాఁడు,

మిక్కిలి పొడవున మెఱసినవాఁడు
స్రుక్కక యిట వచ్చుచున్నాఁడు వీఁడు

అనవుడుఁగడఁగి యయ్యగచరాధిపులు
ఘనమైనగిరులు వృక్షములు సేపట్టి

మముఁబంపుసుగ్రీవ మముఁబంపు దేవ
సమరంబులో దైత్యుఁజంపెదమనుడు

నా విభీషణుఁడనె నగచరులార
మీవాఁడ నిటు సంభ్రమింపంగ వలదు

రావణుతమ్ముఁడ రాక్షసోత్తముఁడ
భావింప నేను నిష్పాపమానసుఁడ

శరణని యా రామజనపాలుఁగాన
నరుగుదెంచినవాఁడ నా లంకనుండి

రావణుతో నేను రామభూపాలు
దేవి నిమ్మని పెక్కు తెఱఁగుల నంటి

ననవుడు నామాట కతఁడు గోపించి
తన సభలోపలఁదన్నె నన్‌బట్టి

తన్ని యంతటఁబోక తన వీటిలోన
నున్నఁజంపెద ననియోట లే కాడె

నేనును వెలువడి యీ రామచంద్రుఁ
గానంగ వచ్చితిఁ గాని చింతింపఁ

గపటుండఁగాను నిష్కపటమానసుఁడఁ
గపులార నా యెడఁగపటం బులేదు

సభయుండనగు నాకు సంప్రీతి వెలయ
నభయ మిప్పింపుఁడీ యవనీశుచేత

ననవుడు సుగ్రీవుఁడా రాముఁఁగానఁ
జని విన్నపము సేసె సవినయండగుచు

రావణుతోనల్గి రాయిడి వుట్టి
దేవ వీఁడొక్కఁడేతెంచియున్నాఁడు

మొత్తంబుతో నభంబున నున్నవాఁడు
చిత్తంబు మీ మీఁదఁ జేర్చియున్నాఁడు

అమరారితమ్ముఁడననుచున్నవాఁడు
విమలవాక్యంబుల వెలసినవాఁడు

ఆదిత్యకులనాథ యభయ మిమ్మనుచు
మోదవాక్యంబుల మొనసినవాఁడు

మీ కృపకలిమి యెమ్మెయి నున్నయదియొ?
నాకుఁజూడఁగ వీని నమ్మంగరాదు

నరనాథ కపటంబునకుఁబుట్టినిల్లు
లరయ రాక్షసులుగా కన్యులు గలరె?

దనుజాధినాథుని తమ్ముండేమిటికిఁ
జనుదెంచు? నిన్నీచుఁజంపఁగావలయు

ననుడు నంతటిలోన నాంజనేయుండు
వినయసంభరితుఁడై విభున కిట్లనియె

---
పాదసూచికలు (Footnotes):
[1]  నెగసి
[2]  పేడెత్తె నన్మాడ్కి
[3]  నెత్తిన
[4]  డా
[5]  ధనురారి
[6]  సేనతో
[7]  నిక్కంపుఁజుట్టమై నెఱి వచ్చువాఁడు, మక్కువ నలువురు మంత్రులుఁ దాను - స్రుక్కక…
[8]  బెట్టు, నిట్టు
[9]  యోటిల్ల
[10]  మీ… లేల
[11]  కడకు
[12]  నేఁడు
[13]  అధినాథ, యభయ మిమ్మనుచున్నవాఁడు-మధురవాక్యంబుల మానైనవాఁడు
