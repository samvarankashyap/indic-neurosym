# కాండము: యుద్ధకాండము
# అధ్యాయము: 042
# శీర్షిక: వానరులు లంకను విధ్వంసమొనర్చుట

ఇట నంత మఱి రాఘవేంద్రుండు కార్య
ఘటనాప్రయత్న సంగతచిత్తుఁడగుచు

ననుజవిభీషణార్యమజాదులైన
తనవారి యనుమతిఁదగు ముహూర్తమునఁ

బనిచె లంకకు లగ్గపట్ట వానరులఁ
బనిచిన వానరబలములు లంక

ఘనగతి నిక్కడక్కడఁబడ నార్చి
వనజాప్తకులు రామవల్లభుఁజూచి

దేవ మాశౌర్యంబు తెఱఁగొప్పఁజూడు
మే విధిఁబ్రాణంబు లిత్తుము నీకు

నని పర్వతంబులు నవనీరుహములుఁ
గొని వేలు లక్షలు కోటానఁగోటు

లక్షౌహిణులు గుములై కూడి వచ్చి
యా క్షణంబునముట్టి రా లంకకోట

ముట్టినగెలుపు రామునకు నౌననుచు
దట్టించి పేర్చి యుదగ్రులై కవిసి

బహుకాష్ఠ పాషాణ పాదపావళుల
నహితదుర్వారులై యందందపేర్చి

తరమిడి యా యగడ్తలు పూడ్చునప్పు
డురుశక్తిఁ గపివీరులున్న విధంబు

పొలుపార నపుడు చంపుడుగట్టుమీఁద
దలముగా నున్నచందము నివ్వటిల్లెఁ

గుముదుఁడత్తఱిఁబదికోటులతోడ
సమదుఁడై తూర్పుమోసాలకు నరిగెఁ

బై దళంబై యుండి బలసి రాక్షసులు
పైదాఁచి రాకుండ బలిమిఁజూపుచును

గొనకొని యెనుబదికోటుల కపులు
తనతోడఁబేర్చి యుద్దండత నడవ

ఘనబాహుబలుఁడు లంకకు దక్షిణమునఁ
జనియుండె బలియుఁడై శతబలి యంతఁ

బడుమటిదెసకును బదికోట్లకపులు
నడవ సుషేణుఁడున్నతి నేఁగి యుండె

రామలక్ష్మణులును రాక్షసేశ్వరుఁడు
నా మర్కటేశ్వరుఁడాయుత్తరంపు

వాకిట నుండిరి వనచరోత్తముల
నా కోట లెక్కించి యడరి యార్చుచును

కడిమి వానరులు వెక్కసముగాఁగోట
లడల నెక్కియుఁగొందఱతి పరాక్రములు

అని చూచుచుండిరి యతిసంభ్రమమున
నని సేయఁదొడఁగె మహాకపిసేన

గజుఁడును
..........

గజుఁడును గవయుండు గంధమాదనుఁడు
భుజబలాఢ్యుఁడు శరభుఁడు నుగ్రవృత్తి

దట్టించి కోటయంతటికిని లగ్గ
పట్టించుచుండిరి పలుమాఱుఁదిరిగి

కోపించి వానరకోటులు గవిసి
యోపినంతంత నొండొరులఁద్రోయుచును

నిది కొత్తడము కోట యిది దానికొమ్మ
యిది యది యని యేమి యెఱుఁగరాకుండ

వడిఁగోట లెక్కి యాళ్వరులపై కుఱికి
పెడబొబ్బ లిడి తమ పేరు వాడుచును

నుడుగక తమతోఁక లొడిసెలల్‌ సేసి
వడి ఱాలు లోనికి వైచి యార్చుచును

మ్రాఁకుల తుదలు సమంబుగాఁబట్టి
వీఁక లోపలియిండ్లు విఱుగవైచుచును

గుడులు నట్టళ్లును గోపురంబులును
బడఁదన్ని కోటపైఁబరువులెత్తుచును

నట్టళ్లతోడన యసురవర్గంబు
నెట్టనఁగూలిన నిలిచి నవ్వుచును

నిమ్ముల రూపించి యిదె చూడుఁడనుచుఁ
గొమ్ములు విఱుగంగ గుండ్లు వైచుచును

దోరణావళులుఁగైదువులు రాక్షసులుఁ
జారుపతాకాధ్వజచ్ఛత్రములును

గోటలుఁగొమ్ములుఁగూలుటచూచి
వ్రేటున దిక్కులు వ్రీల నార్చుచును

ముంచి కొండలు కరమ్ముల బిట్టువట్టి
దంచనంబుల కివి దంచనా లనుచుఁ

గ్రచ్చఱ నటు విఱుగంగవైచుచును
మచ్చరంబునఁబలుమాఱును గపులు

వడినిట్లు తమచేతివాటులచేతఁ
గడుబెట్టిదముగ లంకాపురిలోనఁ

గూలెడు మేడలుఁగ్రుంగువాడలును
వ్రీలెడుగోడలు విఱుగుమాడువులు

నుఱుమైనయిండ్లును నుగ్గునూచైన
తఱచుగుళ్లును ననంతంబులై పడఁగ

దానవక్షయకరోత్పాతంబు లనఁగఁ
బూని యెంతయు భీతిఁబుట్టించుటయును

---
పాదసూచికలు (Footnotes):
[1]  మత్త
[2]  కయ్యంబు (కార్యంబు)
[3]  ఁజుట్టి
[4]  పాంసుజాలముల
[5]  వైచి
[6]  కట్ట
[7]  ఁద్రోచి
[8]  లు
[9]  లెక్కియు నడరి
[10]  లం
[11]  బ్రాముచు
[12]  తోరణము, గోపురము
[13]  యవ్వలిమీఁది
[14]  నిడు
[15]  బరవుపెట్టు
[16]  కొమ్మలు కోటలు
[17]  క్రమ్మఱ దిక్కులు గలయ
[18]  దంచనంబులఁబెల్లు (జిరు) దంచనంబులను
[19]  కొమ్మలు చూచి తదనంతరంబు
