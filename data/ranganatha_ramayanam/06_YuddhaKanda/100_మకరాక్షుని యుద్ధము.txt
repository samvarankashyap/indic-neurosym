# కాండము: యుద్ధకాండము
# అధ్యాయము: 100
# శీర్షిక: మకరాక్షుని యుద్ధము

విని మహోత్సాహియై వేగంబె వాఁడు
తన తండ్రి పగదీర్పఁదన కబ్బెననుచు

ముదమంది తన రెండు మూఁపు లుప్పొంగ
ద్రిదశారి కప్పుడు ధీరుఁడై మ్రొక్కి

వీడ్కొని రథమెక్కి వెడలి కయ్యంబు
వేడ్కతోఁదనయొద్దివీరుల ఁజూచి

మీరు సమగ్రత మెఱసి యుగ్రతను
బోరుఁడు కపులతోఁబొరిఁబొరి నేను

రామలక్ష్మణుల మర్కటముల నాదు
భీమశరాగ్నుల భిన్నులఁజేసి

యేచెదననవుడునెలమి దానవులు
ద్రోచి తో నడవంగ దుశ్శకునములు

కలిగెఁబెక్కవియెల్లఁగనియు నయ్యసుర
తలఁకక తూర్యనాదంబులు సెలఁగ

నలి నార్చి కవిసె వానరసేనమీఁద
నిలయు నాకాశంబు నిట్టట్టు వడఁగఁ

దఱిమి వానరులును దరులును గిరులు
దఱచుగా వైచిరి దైత్యులమీఁద

దానవులును గదాదండ కోదండ
మానితఖడ్గాదిమహితశస్త్రముల

వాని నన్నింటిని వడిఁద్రుంచి మఱియు
వానరకోటిఁదీవ్రత నొంచి యార్చి

రా సమయమ్మున నమ్మకరాక్షుఁ
డా సర్వకపులపై నతివేగ రథముఁ

బఱపుచుఁగదిసి ముప్పదిట నూఱింట
నఱువదింటను మఱి యఱువదేనింట

నిరువదింటను వెస నిరువదాఱింటఁ
బరగ నాఱింటను బండ్రెంట రెంటఁ

బదిటఁబదేనింటఁబదునెన్మిదింటఁ
బదుమూఁట నాల్గింటఁబదునాలుగింటఁ

దెగఁగొని మూఁట నైదింట నేడింట
నగలించి తొమ్మిదియమ్ముల నేసె

నవి సహింపఁగలేక యఖిలవానరులు
భువి తల్లడిల్ల నప్పుడు పాఱుటయును

---
పాదసూచికలు (Footnotes):
[1]  కనియె
[2]  ముగఁ
[3]  బోరిలో నేను
[4]  గ్నిచే, గ్ని సంస్ఫీతులఁ
[5]  నేచి
[6]  దివ్యాస్త్ర
[7]  దేనిట… దేడింట
[8]  దేనిట
[9]  దేడింటఁ
[10]  నేసినఁగపులును నెరిసెడి పేర్మి - వాసి దూలఁగఁబాఱ వసుమతీవిభుఁడు - హో…
