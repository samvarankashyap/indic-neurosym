# కాండము: యుద్ధకాండము
# అధ్యాయము: 107
# శీర్షిక: ఇంద్రజిత్తు నికుంభిలయాగ మొనర్చుట

ఈ మహాబలుఁడేఁగె నిటమీఁదఁదనకు
హోమవిఘ్నము సేయ నోప రెవ్వరును

..........
ఎనసిన నిష్ఠతో నేపు దీపింపఁ

గల్లు నెత్తురు పాలు ఘనకచ్ఛపముల
బల్లులఁబిల్లుల బలుసర్పములను

గారుకోళ్లను మంచి గంధంబుఁదేనె
నారికేళంబుల నల్లనికోళ్లఁ

సూకరంబుల మఱి సొరిది కేశములఁ
గాకులఁ దెల్లని గార్దభంబులను

కాఱెనుపోతుల ఘనమేషములను
నాఱు నాలుగు రెండు నఱువది కరులఁ

గొండగొఱ్ఱెలు వేయికోటుల లక్ష
మండూకములఁగోటి మాణిక్యములను

ముత్తెంపుఁజిప్పలు మూఁడర్బుదములఁ
గాత్యాయనీదేవికడ నిష్ఠ నిలిపి

మనమున నిగమనమంత్రపూతముగ
..........

నని నికుంభిల కేఁగి యా నిశాచరుఁడు
ననలుని రుధిరమాంసాదులఁదనిపి

హోమంబు సేయుచునుండె నిచ్చటను
రాముఁడా పడుమటి రభసమంతయును

విని జాంబవంతుని వేగంబె పిలిచి
విన వచ్చెఁబడుమట విపులఘోషంబు

హనుమంతునికి నెట్టిహాని యైనదియొ?
ఘనమైన యట్టి యా కలకలంబరయఁ

జనుము రయంబున సైన్యంబుతోడ
ననిన ఋక్షేశుండు నతిశీఘ్రవృత్తి

బలువడి భల్లూకపతు లుగ్రబలులు
కొలిచి యప్పుడు నూఱుకోటులు రాఁగ

వడిగొని పశ్చిమద్వారంబు దెసకు
నడచుచోఁ గనియె నన్నడుమ వాయుజుని

వాయుజుండును జాంబవంతునిఁజూచి
యా యింద్రజిత్తు కార్యంబెఱిగించి

యీ వార్త రామున కెఱిఁగించివత్తు
నే వచ్చునందాఁక నే నున్న యెడను

గాచి యా వాకిటఁగదలకయుండు
మేచినపగవాని నేమఱవలవ

దని పంచి వచ్చుచో ననతిదూరమున
హనుమంతుఁబొడగని యా రాఘవుండు

నితని ముఖస్థితి యేమొకో కార్య
గతి దోచుచున్నది గనుఁగొన నిప్పు

డిది యేమొకోయని యిచ్చఁజింతింపఁ
గదిసి వాయుజుఁడు రాఘవునకు మ్రొక్కి

తన మది శోకసంతప్తుండు నగుచు
ననిమొనఁగుంభకర్ణాదిదానవులఁ

బెక్కండ్ర నేచి చంపినయట్టిబాహు
విక్రమంబెల్లను వృథ యయ్యెనేఁడు

దేవ యే మెల్లను
..........

దేవ యేమెల్లను దెంపుమై దాన
వావలి తోడఁగయ్యంబొనరింప

మాముందఱనె తెచ్చి మది శంకలేక
భూమిజతలఁద్రుంచెఁ బొరి నింద్రజిత్తు

డా వాకిటికిని ఋక్షాధీశుఁబెట్టి
యీ వార్త సెప్ప నే నేఁగుదెంచితిని

ననువార్త సెవులలో నడరకమున్నె
ఘనవాతనిహతవృక్షంబును బోలె

నతులితశోకాగ్ని యడరి దహింప
ధృతి దూలి రఘుకులాధిపుఁడు మూర్ఛిల్లి

యవనిపైఁబడియున్న నతిభీతిఁబొంది
ప్లవగవల్లభులెల్లఁ బలవించుచుండఁ

గైకొని యపుడు లక్ష్మణుఁడన్నఁదొడల
పైకి రాఁదిగిచి సంభ్రమచిత్తుఁడగుచు

---
పాదసూచికలు (Footnotes):
[1]  యచట నిశాటు,ఁడ
[2]  తోడ - నా
[3]  మియో య
