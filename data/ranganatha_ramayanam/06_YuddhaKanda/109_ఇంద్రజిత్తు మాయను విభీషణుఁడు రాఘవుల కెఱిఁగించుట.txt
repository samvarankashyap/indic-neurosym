# కాండము: యుద్ధకాండము
# అధ్యాయము: 109
# శీర్షిక: ఇంద్రజిత్తు మాయను విభీషణుఁడు రాఘవుల కెఱిఁగించుట

అని లక్ష్మణుఁడు వల్క నా విభీషణుఁడు
తన మది నూహించి దరణీశుఁదేర్చి

యా యింద్రజిత్తు మాయయె కాని సీత
కే యపాయంబును నిటుకాదు నమ్ము

ఖలుఁడైన యా పంక్తికంఠుండు దలఁచు
తలఁపు నే నెఱుఁగుదు ధరణీశ వినుము

జానకి నొప్పింపు జనపతి కనుచు
నే నెన్ని చెప్పిన హితవుగాఁగొనఁడు

జనకనందన నేల చంపించు నతఁడు?
మనుజేశ యిది వాని మాయగానోపు

నట్టిదయైన నో యవనీశవర్య
నెట్టన పొలియవే నిఖిలలోకములు

నిది బొంకు చింతింప నేల? యా సీతఁ
బదిలంబుగాఁజూచి ప్రతివార్తఁదెత్తు

నని రాముననుమతి నవ్విభీషణుఁడు
తన రూపమంతయు దాఁచి వేగమున

నలి రూపుగైకొని యసురేశువనముఁ
దలఁకక చొచ్చి సీతను గాంచి మరలి

వచ్చి యా రామభూవరునకు మ్రొక్కి
యచ్చపుభక్తితో నంతయుఁజెప్ప

వినివిభీషణ యిట్టివిధ మేల సేసె
ననిలోన నింద్రజి?త్తన నాతఁడనియె

దనుజుఁ డా సురహోమతాత్పర్యబుద్ధిఁ
జనుటకునై యిట్టిచందంబు సేసె

హనుమంతుఁడాదిగానగచరకోటి
మనములు గలఁచి యిమ్మాడ్కిఁబుత్తెంచి

తన హోమవిఘ్నంబు తగఁజేయువార
లనయంబు నింక లేరని నికుంభిలకు

నరిగినవాఁడు వాఁడచట హోమంబు
పరిసమాప్తము గాఁగఁ బటునిష్ఠ నేఁడు

తన హోమతంత్రమింతయుఁజిక్కకుండ
మనుయుక్తి నవధానమతిఁజేసెనేని

దేవదానవులైన దృష్టించి నిలిచి
యా వీరవరు నెవ్వ రని గెల్వఁజాల

రటుగాన యీ లోన నసురవేలిమికిఁ
బటుగతి విఘ్నంబుఁబాటింపవలయుఁ

జనియెద మే మిదె సైన్యంబుతోడ
మనుజేశ పంపు లక్ష్మణుఁదోడు మాకు

సౌమిత్రి యనిలోనఁజండకాండముల
భూమిపైఁబడనేసి పొలియించి మించి

నేఁడింద్రజిత్తుని నృపవర గెలుచు
వాఁడు నికుంభిలవనములోపలను

దపముఁగైకొన్నాఁడు దశకంఠసుతుఁడు
తపము నిండకమున్నె దండింపకున్న

బ్రహ్మమెప్పించి యా పరమేష్ఠివలన
బ్రహ్మశిరంబను బాణంబు విల్లుఁ

గవచంబు ఖడ్గంబుఁగవదొనల్‌ మఱియు
నవిరళమంత్రపూతాస్త్రముల్‌ వడసి

కామగాశ్వయుతంబుఁగమనీయకేతు
భీమంబు మారుతస్ఫీతవేగంబు

నగురథం బా యగ్ని యందు వెల్వడినఁ
దగ నా రథంబెక్కి ధనువందెనేని

నా వాసవారాతి నాలంబులోన
దేవాసురాదులు దృష్టింపలేరు

వానికి నిమ్ముల వర మిచ్చునప్పు
డా నీరజాసనుండతని నీక్షించి

నీవు నికుంభిల నెఱయ హోమంబుఁ
గావించితేని యే గతి నజేయుఁడవు

కావించుహోమంబు గడమగునేని
రావణాత్మజ నీవు రణములోపలను

బగఱచేఁబడు దని పలికిన వాఁడు
జగతీశ యటుకానసమరయత్నంబు

చేయించి నేఁ డింద్రజిత్తుఁజంపింపు
మాయావి యగు వీఁడు మడిసినఁజాలు

నమరకంటకుఁడగు నద్దశాననుఁడు
సమరంబులోపలఁజచ్చినవాఁడు

అనఘ యింకొకతెఱంగవనీశ వినుము
వెనుకొని యంతయు విన్నవించెదను

రాజశేఖరునితో రావణి తొల్లి
యాజిలో నను గెల్చునతఁడెవ్వడనుచు

నతిభక్తితోడ సాష్టాంగంబు నెఱఁగ
నతనితో నటవల్కె నా శూలపాణి

పదునాలుగేండ్లును పగలును రేయు
నిదుర యాహారంబు నెఱి లేనియట్టి

సదయుండు నినుఁగెల్చుసమరమధ్యమున
నిది నిజంబిబ్భంగి నేమఱవలవ

దని సదాశివుఁడంత నానతి యిచ్చి
చనె రజితాద్రికి సంప్రీతితోడ

నా యింద్రజిత్తుండు నట లంకఁజేరి
పాయనిజయకాంక్షఁబరగుచునుండు

నిది పూర్వవృత్తాంత మిక్ష్వాకులతిలక
కదనంబులో వీని ఖండింపు మనిన

నందుకుఁజింతిలు నా రాఘవునకుఁ
గందువ సౌమిత్రి కరములు మొగిచి

వైదేహితోఁగూడ వసుమతీనాథ
పాదగువగతోడఁబవళించి నిద్రఁ

బోవుచునుండ నేఁబొసఁగ నడవులఁ
గావలియై మిమ్ముఁగాచియుండఁగను

అపుడు నిద్రాదేవి యావహించినను
ఇపుడు నన్‌ జేరకు మిందీవరాక్షి

యే నయోధ్యాపురి నెలమి నున్నపుడు
పూని రమ్మిప్పుడు పొమ్మన్నఁజనియె

నది గాన నిద్రలే దహరహంబులును
పదపడి మీ కేను ఫలములు దేను

పొలుపొందు వనములఁబూనియు వెదకి
ఫలములు గైకొని పఱతెంచి మీకు

నెలమి నర్పించుట యింతియె కాని
యలర నే భుజియించినది లేదు దేవ

ఇది దైవఘటనచే నిటు సంభవించె
పదపడి ననుఁబంపు పగర నిర్జింతు

నని మ్రొక్కినిలిచిన యా మాటలెల్ల
విని మూర్ఛనొందియు వేగంబె తెలిసి

తమ్ముని నెంతయుఁదగ గారవించి
అమ్మనుజాధీశుఁ డవ్విభీషణుని

(?)గనుఁగొని
..........

---
పాదసూచికలు (Footnotes):
[1]  వలయు
[2]  మాపాదింప
[3]  జత్తని
[4]  సవనవిఘ్నంబు
[5]  మున్నె చ
