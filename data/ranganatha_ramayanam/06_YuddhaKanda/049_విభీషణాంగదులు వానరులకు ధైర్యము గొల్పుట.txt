# కాండము: యుద్ధకాండము
# అధ్యాయము: 049
# శీర్షిక: విభీషణాంగదులు వానరులకు ధైర్యము గొల్పుట

అనుచు విలాపింప నఖిల వానరులు

మనముల శోకాబ్ధిమగ్నులై.రంత

ననికిఁగ్రమ్మఱవచ్చె నా మేఘనాదుఁ

డను బుద్ధి దూరస్థులైన వానరులు

ఘనతరాంజనశైలకల్పుఁడై యున్న

తనుఁజూచి వెరవ గదాపాణి యగుచు

సైన్యమధ్యంబునఁజరియించు కపుల

దైన్యంబుఁబాపుచుఁదగ విభీషణుఁడు[వా.రా. సర్గ 50]

ఏతెంచి రవిసూతి నీక్షించి పలికె:

“నీ తెఱంగునఁమీకు నేల శోకింపఁ?

గైకొని యిది యుద్ధకాలంబు గాని

శోకింప వేళయే సుగ్రీవ, మనకు?

దుర్ణివారోర్మిబంధురమైన జలధిఁ

గర్ణధారుఁడు లేని కలము చందమున

మన సైన్యమున్నది; మన కింక వేగ

ననికి నుద్యోగించు టదియె కార్యంబు.”

అన విని యంగదుఁడా విభీషణునిఁ

గనుఁగొని: “నీ మాట గడునుత్తమంబు;

నరనాథతనయులు నాగపాశమ్ము

లురువడిఁబెనఁగొన నుర్విపై నొఱగి

బాణక్షతంబుల బలువిడి వెడలు

శోణితంబుల బ్రుంగి సోలియున్నార.

లీ దాశరథుల మీ రేమఱకుండుఁ;

డాదిత్యుఁడుదయాద్రి కరుదేకమున్న

యేను రాక్షసకోటినెల్ల నిర్జించి

జానకిఁదెచ్చెద జననాథు కడకు;

హనుమంతుఁడాదిగా నఖిలవానరులఁ

గొని కవాటములతోఁగోటలతోడఁ

దోరణశ్రేణులతోఁగూడ లంకఁ

దోరంపుఁబిడికిళ్లఁదుమురు సేసెదను;

విస్మయంబుగ బంధువితతితోఁగూడ

భస్మంబు సేసెదఁబంక్తికంథరుని;

నా విక్రమంబును నా భుజాబలము

భూవరువలన నా పూనుభక్తియును

దెల్లంబుసేయుదుఁ దెగువతో నెల్లి

యెల్ల భూతంబులు నీక్షింపనిమ్ము.

మలయజ కేయూరమహితానుభూతిఁ

బలుమాఱుఁగన్న నా బాహుదండమ్ము

లనవరతంబును నధికదర్పమునఁ

దనరుచున్నవి రఘూత్తముకార్యమునకు;

రావణు నిర్జించి రఘువీరుఁడలర

నీ విభీషణు లంక నెలమి నిల్పెదను;

గాదేని నాజి రాక్షసునిచేఁజచ్చి

పోదును సౌమిత్రిపోయినత్రోవ.”

నన విని సుగ్రీవుఁడంగదుఁజూచి:

“తనయ! నీ వింక నీ దశరథాత్మజులఁ

గొనిపొమ్ము కిష్కింధకును వేగ;మేనుఁ

జని యింద్రజిత్తుని సకలరాక్షసుల

రావణు నిర్జించి రఘురాముదేవి

నే విధంబుననైన నేఁదెత్తు వేగ.”

ననిన సుగ్రీవుని నా రామవిభునిఁ

గనుఁగొని ఖిన్నులై కపులు భీతిల్లి

మునుకొని శోకాబ్ధి మునుఁగ సుషేణుఁ

డనువాఁడు వలికె నయ్యందఱఁజూచి:

“యీ నాగపాశంబులెల్లఁబాయుటకు

వానరేశ్వరులార! వలను సెప్పెదను:

దొల్లి దేవాసురోద్ధురసంగరమున

నెల్లదేవతలకు నివి గట్టియున్న

దేవత లప్పుడు దివ్యౌషధముల

చే వాని బాధఁబాసిరి కట్లువీడి.

యా యౌషధము లిప్పుడమృతాబ్ధి కవలఁ

బాయకున్నవి ద్రోణపర్వతస్థలిని.

హనుమంతుఁబుచ్చుఁడీ యాతఁడు వోయి

కొనివచ్చు; మీ రిట కుందంగ వలవ.”

---
పాదసూచికలు (Footnotes):
[1]  దెంచునంత, నే
[2]  లిపుడు వా, లెలమి