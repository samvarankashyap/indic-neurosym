# కాండము: యుద్ధకాండము
# అధ్యాయము: 111
# శీర్షిక: నికుంభిల హోమవిఘ్నము

నున్న రాక్షససేన నొప్పారఁజూచి
సన్నుతశస్త్రాస్త్రసంపన్నుఁడైన

సౌమిత్రితో విభీషణుఁడిట్టులనియె
నీ మహాసైన్యంబు నిషుపరంపరల

నెడల నేసినఁగాని యింద్రారి మనకుఁ
బొడగానరాఁడు నీ భూరిబాణములఁ

దూలింపు మీసేనఁ దొలితొలిపిదప
హాలాహలాభీలమైన శరాగ్ని

దొరకొన్నహోమంబు దుదిముట్టకుండ
దురితాత్ముఁడగువానిఁద్రుంపుము వేగ

మనవుడు సౌమిత్రి యత్యుదగ్రతను
గనుఁగొనలందగ్ని కణములు దొరుగఁ

బలుతెఱంగుల బాణపంక్తులు వఱపె
నలఘుబలోదగ్రులై పెల్లు రేఁగి

తరుచరాధిపులును దరులును గిరులుఁ
బొరిఁబొరి వైచి రప్పుడు సొంపుమిగిలి

యసురులు నత్యుగ్రులై వనచరుల
వెసఁబరిఘంబులు విసరివైచియును

గదలచే మోఁదియుఁగరవాలములను
విదళించియును విసరివైచియును

గదలచే మోఁదియుఁగరవాలములను
విదళించియును బహువిధములఁజెలఁగి

మఱియును బెక్కైన మహితశస్త్రముల
నుఱక నొప్పించిరియుగ్రత నిట్లు

మార్పడు నసురుల మర్కటేశ్వరుల
యార్పుల నా లంక యట్టిట్టువడఁగ

నంతఁబోవక రాక్షసావలిఁదఱిమి
యెంతయుఁగడిమి ననేకమార్గములఁ

గపుల నొప్పింపంగఁ గపులును గవిసి
కుపితులై రాక్షసకోటి నొప్పింప

విఱిగి రాక్షసులెల్ల వెస నింద్రజిత్తు
మఱుఁగున కరిగిరిమదమెల్లఁదక్కి

యా లోన నొక్కొక్క యాహుతిఁబట్టి
యాలోలకీలమహావహ్ని నసుర

పరగంగ నిన్నూటపదియాహుతులకు
దొరకొని యొక నూటతొమ్మిది వేల్చి

యురుతరసత్త్వులై యుగ్రతఁబేర్చి
ధరణి గంపింప నత్తరుచరవరులు

బలువిడి నేతెంచి పై నార్చుటయును
గలుషతఁజిత్తంబు గలఁగినఁజేతి

యాహుతి యటు వైచి యా యింద్రజిత్తు
డాహవోన్ముఖుఁడై మహారోషమెసగఁ

గన్నుల నిప్పులు గ్రమ్మంగ భీష
ణోన్నతి రథమెక్కి యుగ్రకార్ముకము

ధరియించి మించి యుద్ధతి నేఁగుదెంచి
తరుచరసేనలఁదఱిమి నొప్పింప

దనుజేశుతమ్ముఁడత్తఱి రాముతమ్ముఁ
గొనిపోయి వన మతిక్రూరుఁడై చొచ్చి

సమధికంబగు నీలజలదంబువోలెఁ
గొమరారుచున్న న్యగ్రోధంబుక్రిందఁ

దొడరి యా యింద్రజిత్తుఁడు సేయఁజేయఁ
గడమచిక్కినహోమకర్మంబుఁజూపి

సౌమిత్రి చూచితే సమరంబుకొఱకు
హోమ మిక్కడ దైత్యుఁడుగ్రతఁజేసి

బలి భూతములకిచ్చి పావకువలనఁ
గలశక్తి నహితులఁగడఁగి జయించుఁ

దొల్లియు నిటుచేసి దుర్మదవృత్తి
బల్లిదుఁడై యనిఁబర్జన్యు గెలిచె

నిప్పుడు నిటు చూడు, మీ హోమవహ్ని
నొప్పార వెడలుచు నున్నది యరద

మరుణనేత్రంబుల నరుణకేశముల
నరుణవస్త్రంబుల నరుణమాల్యముల

జడిగొన్ననల్లనిసారథితోడఁ
గడు నెఱ్ఱనగు తురంగంబులతోడ

వాఁడు గ్రమ్మఱ వచ్చి వరహోమశక్తి
వేఁడిమి నెంతయు వెడలించి మించి

యీ రథంబెక్కిన నింద్రాదులైన
నా రావణాత్మజు నని గెల్వలేరు

కాన, యింతటిలోనఁగడఁగి సౌమిత్రి
వాని నీ పటుశరవ్రాతంబుచేతఁ

బొలియింపుమనుడు ,నుప్పొంగి లక్ష్మణుఁడు
తలఁకక కార్ముకధ్వని చెలంగింపఁ

గరవాలహస్తుఁడై కవచంబుఁదొడిగి
యరుదార శిఖివర్ణమగు రథంబెక్కి

తన రూపు సూపిన దశకంఠసుతునిఁ
గనుఁగొని సౌమిత్రి కడునల్కఁబలికె

---
పాదసూచికలు (Footnotes):
[1]  మఱియు
[2]  పెం
[3]  యు నుగ్ర
[4]  డ
[5]  శస్త్ర
[6]  మదిభీతు లగుచు- నా
[7]  కడమ యాహుతులు నా కైవడిఁబట్టి -విడువక నిష్ఠతో వేల్చుచునుండి
[8]  దగిలి
[9]  గలన
[10]  దుర్దమశక్తి
[11]  రాదు
[12]  నల్గి-ప
