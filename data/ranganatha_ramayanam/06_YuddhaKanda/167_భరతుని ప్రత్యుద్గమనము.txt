# కాండము: యుద్ధకాండము
# అధ్యాయము: 167
# శీర్షిక: భరతుని ప్రత్యుద్గమనము

దల్లులుఁదమ్ముఁడుఁదాను సేనయును
వెల్లియై భరతుండు వేడ్కతోఁగదలి

..........
..........వేడ్కతోఁగదలె

నంత నక్కడ రాముఁ డా రాత్రి గడపి
సంతసంబున మునిచంద్రు వీడ్కొనుచు

నలరఁ బుష్పకమెక్కి యతికౌతుకమున
నెలమిమై సొంపుతో నేతెంచుచుండఁ

నెనయ రాఘవునకు
..........

యెనయ రాఘవునకు నెదు రేఁగుచోట
హనుమంతుఁడనియె నుదాత్తుఁడైభరతు

నదె చూడు రాఘవుం డా భరద్వాజు
సదనంబునందుండిచనుదెంచువాఁడు

అదె చూడు పుష్పకం బదెచూడు రాముఁ
డదె చూడు కపిసేన యదెవచ్చెఁజూడు

సరయూప్రవాహ ముజ్జ్వలశక్తి దాటు
తరుచరకలకలోద్ధత పటుధ్వనులు

నన విని భరతేశుఁడవ్విమానంబుఁ
గనుఁగొని యుబ్బి గద్గదకంఠుఁడగుచుఁ

గన్నంత దవ్వులఁ గడుభక్తి మ్రొక్కి
యన్నకు సాష్టాంగ మక్కడనెఱఁగి

యుదయాద్రిపై నున్న యుదయార్కుపగిదిఁ
బదిదిక్కులకు బ్రభాపటలంబు బర్వఁ

బుష్పకారూఢుఁడై పొలుపారుచున్న
నిష్పాపు రఘురాము నెఱిఁజేరి మ్రొక్కె

నంత నా పుష్పకంబవనికి డించి
యెంతయు హర్షించి యినకులేశ్వరుఁడు

నొండొండ కావించె నొనరఁదల్లులకు
దండప్రణామముల్‌ దాను లక్ష్మణుఁడుఁ

బరువడి వారును బరగ దీవించి
పరిరంభణముల సంభావించి రెలమి

భరతశత్రుఘ్నులు భక్తితో రామ
ధరణివల్లభునకు ధరణినందనకుఁ

జతురత వెలయ లక్ష్మణునకుఁబ్రీతిఁ
గృతమతుల్‌ మఱియు మ్రొక్కిరి పుణ్యధనులు

భరతశత్రుఘ్నులఁబరగ దీవించి
పరిరంభణముల సంభావించి రొప్ప

నత్తఱి సీతామహాదేవి ప్రీతి
నత్తలకెల్ల నాయతభక్తి మ్రొక్కె

మ్రొక్కినకోడలి మొగిఁగౌఁగిలించి
యొక్కట దీవించి రోలి నందఱును

రామలక్ష్మణులును రాగిల్లి మ్రొక్కి
రా మహామునివర్యుఁడగు వసిష్ఠునకు

నమ్ముని దీవించి యాలింగనంబు
నెమ్మిఁగావించె నా నృపనందనులను

రూపించి భరతశత్రుఘ్నులు ప్రీతి
నా పూర్ణహృదయులై యప్పుడు వచ్చి

తమ తల్లులకు మ్రొక్కి తగుభక్తి దొలఁక
విమలాత్ములై రాము వెనుకనున్నట్టి

యా విభీషణునకు నర్కసూనునకు
నా వాలిసుతునకు నటముఖ్యులైన

కపులకుఁబ్రియములు గావించి వారి
విపులసమ్మదమున వెసఁగౌఁగిలించి

యనఘులు నిజభృత్యులై మీరు గలుగ
ఘనకీర్తిజయములు గనియె రాఘవుఁడు

జయమును గీర్తియు సాధించె రాముఁ
డయనయోదయవృత్తులై మీరు గలుగఁ

జెలులు భృత్యులును నై చిత్తంబులింత
గలసినబంధువుల్‌ గలరె మాకనుచు

నేకొలందులుగాని హృదయసమ్మదముఁ
గైకొనుచుండిరికడఁకతో నంతఁ

దల్లులు బాంధవుల్‌ దమ్ములుఁగపులు
వెల్లియై బలములు వేడ్కఁదో నడవఁ

దేజంబు మెఱయ నందిగ్రామపురము
రాజశిరోమణి రాముండు సొచ్చె

నంతఁబుష్పకమున కర్చన లిచ్చి
యెంతయు భక్తితో నినకులేశ్వరుఁడు

తలఁచినప్పుడు రమ్ము ధననాథునొద్ద
నలకలోపల నుండుమని వీడుకొలిపె

భరతుఁడప్పుడు రాము పజ్జకుఁజేరి
కరమొప్పఁగరములు గడుభక్తి మొగిచి

మీ పాదుకలయందు మేదినీభార
మేపార నునిచి యే నింతగాలంబు

నవధానమతితోడ నాలస్యముడిగి
యవనీశ నీ రాజ్య మరసితి నొప్ప

నని చెప్పి పాదుక లర్థి నొప్పించి
వినతుఁడై యత్యంతవినయంబు మెఱసి

వెలయ నయోధ్యకు వేంచేయవలయు
నొలసినమునివేష ముచితంబు గాదు

రాజమండనములు రమణమైఁబూనుఁ
డీ జటాభారంబు లీ వల్కలములు

మానుఁడు మీరన్న మనుజవల్లభుఁడు
పూనిక నిండుట బుద్ధిలోఁ దలఁచి

యగుఁగాకయనవుడు నప్పుడు గదిసి
తగు నేర్పరులు వచ్చి తాత్పర్యమొప్ప

నొలసినకడఁకతో నురుజటాబంధ
ములు వీడ్వ నభ్యంగములు నాచరించి

తమ్ములుఁదాను నుత్సవజలస్నాన
మిమ్ములఁగావించి యినకులేశ్వరుఁడు

ప్రకటదివ్యాంబరాభరణమాల్యములు
నకలంకచిత్తుఁడై యమరఁగైసేసె

అప్పుడు రఘువరుండతిముదంబలర
నొప్పుగాఁబవనజు నొయ్యనఁబిల్చి

గుహుఁడున్నయెడకును గొమరొప్పఁబోయి
సహజవిక్రము నిట సరగఁదోడ్తెమ్ము

అనవుడుఁగపివరుం డతిహర్ష మెసగ
ఘనవాయుజవమునఁగదలె నా క్షణమె

ధరణీతనూజకు దశరథాంగనలు
కరముఁబ్రియంబునఁగైసేసి రెలమి

సుదతులు దారాదిసుగ్రీవసతులు
ముదమొప్ప శృంగారములు సేసి రప్పు

డా లోన హనుమంతుఁడర్థిఁదోడ్తేర
వేలసంఖ్యలు చెంచువిలుకాండ్రుగొలువ

లలితజటావల్కలంబులతోడఁ
గొలఁది మీఱినవేడ్క గుహుఁడేఁగుదెంచి

జవ్వాదిపిల్లులుఁజమరవాలములు
మవ్వంపు గజదంతమౌక్తికంబులును

గిటిదంత వేణుమౌక్తికములు సర్ప
నిటలసంభవమణుల్‌ నిబిడశార్దూల

నఖములు భేరుండనఖములు సింహ
నఖములు కృష్ణాజినంబులు మిగుల

నాణెమౌ గోరోచనమును గస్తూరి
వీణెలుఁదేనియల్‌ వివిధంబులైన

ఫలములకావళ్లు భయభక్తులాత్మ
మొలవఁగానుకలుగా ముందఱఁబెట్టి

పొడగాంచి యానందమున రామునకును
దడయక సాష్టాంగదండంబు వెట్టి

నిటలాగ్రహస్తుఁడై నిలుచున్న గుహుని
జటిలత్వ మీక్షించి జనలోకవిభుఁడు

తన కృపాజలధి నాతని నోలలార్చి
చనవిచ్చి యమృతభాషల నిట్టులనియె

సురుచిరతేజ చెంచులరాజ నీదు
పిరిగొన్నభక్తియుఁబెంపును దెంపు

సొంపార నీ వాయుసుతునిచే వింటి
నింపుగా మాలోన నీవు నొక్కఁడవు

కాన, యీ జడలు వల్కలములు విడిచి
పూనుము మా యట్ల భూపచిహ్నముల

నని యానతిచ్చిన నరిగి వల్కలము
లును జటాపటలంబులును వేగ విడిచి

సుమహితోదకముల సుస్నాతుఁడగుచు
విమలాంగుఁడై రామవిభునిసన్నిధికి

వచ్చినఁజూచి దివ్యములైన యట్టి
మెచ్చులసొమ్ములు మేల్మివస్త్రములు

నెట్టన నొసగిన నెఱయఁగైసేసి
దట్టంపుభక్తి భూధవుఁగొల్చియుండె

---
పాదసూచికలు (Footnotes):
[1]  భరత~ - యదె
[2]  దెంచె వాఁడె
[3]  వినవచ్చె
[4]  వృత్తి
[5]  పద
[6]  చేసి
[7]  లఁబరగ రాముఁడును - బరిరంభణముల సంభావించె నంత- నత్తఱి
[8]  లట
[9]  వెల్లువ
[10]  నేతేరఁ
[11]  యవు..... - వివిధవిధిజ్ఞులు వెరవుభక్తియును-గలవారు కడఁకతో ఘనజటాబంధ..
[12]  దంష్ట్ర, దంష్ట్రికా మణుల్‌ కీచకసర్ప
[13]  ములు
