# కాండము: యుద్ధకాండము
# అధ్యాయము: 027
# శీర్షిక: రాముఁడు సేతువుఁ గాంచి సంతసించుట

“బాపురే! యెంత నేర్పరియొకో నలుఁడు

రూపింపఁబెద్దయు రూఢికి నెక్కి

యరుగుఁదీర్చిన మాడ్కి నలవడఁదీర్చె

దొరకొని సేతువుఁదుదిదాఁక!”ననుచు

దన విద్యకలిమిని దన బాహుబలిమి

ఘనమైనసేతువుఁగట్టె నీ నలుఁడు

అది శతయోజనంబైనట్టి నిడుపుఁ

బదియోజనంబులపరపును గలిగి

వెలసిన మలయసువేలాచలంబు

లొలసి యెంతయుఁజూడ నొప్పువహించె.

మెలఁగి యాడెడుగండుమీలుపైఁదఱచు

వెలిఁగెడు చుక్కలవిధమున నుండ

నిరుదెస నల్లనై యేపారునబ్ధి

కర మొప్పుచున్న యాకాశంబు గాఁగఁ

గలయ నున్నతదీప్తి గన్నుల కిచ్చి

వెలసిననక్షత్రవీథి చందమునఁ

దనునట్లు గావింప దయపేర్మిఁజేసి

తనరార మన్నింపఁదగునని రామ

విభుఁ డా సముద్రుని వేడుకతోడ

నభయపట్టము గట్టె నన మించి మఱియుఁ

గప్పారు నా యబ్ధిఁగన్నారఁజూచి

యొప్పారఁగపులెల్ల నుబ్బుచు నుండ

నప్పుడు దేవత లామింట నుండి

యప్పౌరుషముఁగన్నులారంగఁజూచి:

“నిక్కంబు నిట్టిద;నీచు మృదూక్తిఁ

జక్క నేలగు దండసాధ్యుండుగాక!

యటు వేఁడుకొనుటయు నబ్ధిగైకొనమి

నిటుసేయనేరఁడే యినకులేశ్వరుఁడు?

చేకొని యెవ్వఁడీ సేతువుఁదలఁచుఁ

గైకొని యెవ్వఁడు గనుఁగొన నొప్పు

నతనికి విజయంబు నతులకీర్తియును

వితతపుణ్యంబులు వెలయంగఁగలుగు;

నెంతకాలంబేని యీ సేతువుండు;

నెంతకాలంబేని యీ యబ్ధి యుండు

నంతకాలము రాఘవాధీశుకీర్తి

యంతంత కెక్కుచు నానంద మొసగు.”

నని మదిలోపల హర్షించుకొనుచుఁ

దనువులఁబులకలు తఱచుగా నెగయఁ

బువ్వులవానలు పొరిఁబొరిఁగురిసి

రవ్వల దేవతూర్యమ్ములుమ్రోయ.

నప్పుడు రఘురాముఁడానంద మొంది

యొప్పుసేతువుఁజూచి యొనర నిట్లనియె:

“నెలమితో నీ సేతువెల్లకాలంబు

నలుపేరఁబరగుచు నలువొప్పుఁగాక.”

యనుటయు నా విభునానతి నలునిఁ

గనుఁగొని పొగడిరి కపివీరులెల్ల.

ముదముతో నపుడు సముద్రుండు రాము

సదనమ్మునకు సైన్యసహితమ్ముగాఁగఁ

బొలుపారఁదోడ్కొనిపోయి దివ్యాస్త్ర

ములును దివ్యాంబరంబులు భూషణములు

నొక వజ్రకవచంబు నురుభక్తి నిచ్చి

యకలంకచిత్తుఁడై యా రాముఁజూచి:

“రామభూపాలక! రాజపుత్త్రులకు

నీ మునివేషంబు లేల యుద్ధమునఁ?

జారువస్త్రములు భూషణములు నిపుడు

మీరుధరింపుఁడిమ్మెయి నుచితంబు.’

---
పాదసూచికలు (Footnotes):
[1]  ముట్టుదాఁక
[2]  వహించి
[3]  మీలమైరుచులు
[4]  కలయంగ దీపించె ఘనసేతు వపుడు
[5]  నబ్ధి గాచినదయ
[6]  గాంచిన తన పేర్మి
[7]  గట్టినట్టి చందమునఁ
[8]  అక్కజంబగు (బుగ) నీచుఁడతిమృదులోక్తి
[9]  నీదు
[10]  గట్టువడియె నా యినవంశుచేత, ఁజే
[11]  జేకొని యెవ్వఁ డీ సేతువుఁజూచు
[12]  వేవేగ నబ్బు
[13]  రవ్వేళ
[14]  మ్రోసె
[15]  మెసగ- నొప్పెడు మోమున నుల్లాస మమర
[16]  సేతువునననొప్పుఁగాత
[17]  ధరించుటె