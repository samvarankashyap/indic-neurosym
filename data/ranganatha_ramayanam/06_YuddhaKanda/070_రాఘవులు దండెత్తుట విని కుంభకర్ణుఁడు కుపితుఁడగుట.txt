# కాండము: యుద్ధకాండము
# అధ్యాయము: 070
# శీర్షిక: రాఘవులు దండెత్తుట విని కుంభకర్ణుఁడు కుపితుఁడగుట

మీరు నన్నేటికి మేలుకొల్పితిరి?
యా రావణునకుఁగార్యంబేమి పుట్టె?

నది యేమి చెప్పుఁడా? యనవుడువారు
త్రిదశారిచేతనే తెలియుము నీవు

నినుఁదోడితెమ్మని నిర్జరారాతి
పనిచె నింతియకాక, పనియెట్టి దెఱుఁగ

మనవుడు జలక మింపారంగ నాడి
చనుదెంచి యెంతయుఁజతురత మెఱసి

చారువస్త్రములు భూషణములుఁదాల్చి
భూరికోటీరదీప్తుల నొప్పుచుండ

నతిముదంబున నప్పుడా దైత్యులెల్ల
నతని కనేకభక్ష్యములు భోజ్యములు

మధువును సూకరమహిషమాంసములు
నధికమౌమెదడును నాజ్యభాండములు

ముదముతోఁగొనివచ్చి ముందఱ నిడిన
మొదల మేదోమాంసములు ప్రీతి నమలి

రుధిరంబు మద్యంబురూఢిగాఁగ్రోలి
యధికసంతుష్టుఁడై యతఁడున్నఁజూచి

మ్రొక్కి నిశాచరుల్‌ ముందఱ నిలువ
నక్కుంభకర్ణుఁడిట్లనియె వారలకు

మీరు నన్నేటికి మేలు కొల్పితిరి?
వారక రాక్షసేశ్వరునకు శుభమె?

యెడరు పుట్టదుగదా యెవ్వరివలన
నడరి యీ లంకకు? నట్లైన నిపుడ

యడఁచెద నా భయం బమరేంద్రునైన
వడిఁగిట్టి నాకంబువలనఁబాపెదను

నార్చెదఁగాలాగ్నినైనను బొదివి
తీర్చెదఁబగవారి తీవ్రదర్పములు

ననిన యూపాక్షుండు హస్తముల్‌ మొగిచి
కనుఁగొని యా కుంభకర్ణుతో ననియె

విను నిశాచరవీర విబుధులవలన
దనుజులవలన గంధర్వులవలన

నే భయంబెన్నఁడు నెఱుఁగముమాకు
నీ భీతిఁబుట్టించి రిప్పుడు నరులు

దివిజారి జానకిఁ దెచ్చుటకలిగి
రవికులోత్తముఁడైన రామచంద్రుండు

కడిఁదివిక్రములైన కపులతోఁగూడి
విడిసినాఁ డీ లంక వేడించి యిప్పు

డగచరుండొక్క ఁడే యక్షకుమారు
మొగి సేనతోఁగూడ మున్ను నిర్జించి

లంక భస్మము సేసి లావుమైఁజనియె
నింక నెవ్వఁడు గెల్చు నీ మహాకపుల?

నని లోన దేవాసురాదులకంటె
ఘనవిక్రమఖ్యాతిగల రాముతోడ

నుఱక కయ్యము సేసి యోడి రావణుఁడు
వెఱపునఁబఱతెంచి వెస లంకఁజొచ్చె

నని విన్నవించిన నా నిశాచరుఁడు
కనుఁగవ విస్ఫులింగంబులు సెదర

యూపాక్షు నీక్షించి యుగ్రకోపంబు
దీపింప నౌడులు దీడుచుఁబలికె

సమరంబులో నేఁడు సకలవానరుల
నమితవిక్రములైన యా దాశరథుల

మడియించి కపివీరమాంసరక్తములఁ
దొడరి రాక్షసకోటిఁదృప్తిఁబొందించి

రామలక్ష్మణుల యా రక్తముల్‌ గ్రోల
కేమనివత్తు నే నింద్రారికడకు?

నటు సేసి వచ్చెదనన మహోదరుఁడు
నట మ్రొక్కి ముకుళితహస్తుఁడై పలికె

ఘనుఁడ దశగ్రీవుఁగని చేయవలయు
పనియెల్ల విని పోయి పగవారి గెలువు

మనవుడు నా మాటకౌఁగాకయనుచుఁ
దన యొద్ది రాక్షసతతిఁజూడ వారు

నిరవొందఁగా నప్పుడిరువది యొక్క
పురుషులమాంసంబు ప్రోవుగాఁబోసి

యెనుబదిమహిషంబు లేనూఱజంబు
లును వేయుఁగ్రోడంబులును నాల్గువేలు

ఘనశశంబులును మృగంబు లార్నూఱు
ననువొందఁగాఁదెచ్చి యవి వేఱువేఱ

చంపి సుపక్వమాంసంబులు సేసి
యింపార నాతనియెదుటఁబోయుటయుఁ

దనివోవఁగుడిచి యుద్ధతి రెండువేలు
ఘనఘటంబులలోనఁగల మద్యమాని

పట పట దిక్కులు పగులఁద్రేన్చుచును
జటులంబులైన మీసములు దీటుచును

జనుదెంచునురువడి జగతి గంపింపఁ
గనుదోయి ఘూర్ణిల్లఁగా గుహ వెడలె

నల రాహువదనగహ్వరముననుండి
విలయకాలార్కుండు వెడలినమాడ్కి

బలిఁగిట్టి ధాత్రియు బ్రహ్మాండతలము
వెలయ దట్టించుత్రివిక్రముపగిది

నా చందమున వికృతాకారుఁడగుచు
నేచినపొడవుతో నేతెంచునపుడు

కోటయవ్వలి కపికోటు లన్నియును
మేటిరాక్షసుఁజూచి మిగిలినభీతిఁ

గొందఱు వెఱఁగందఁ,గొందఱు డాఁగఁ
గొందఱట్టిటువడఁ, గొందఱు వెఱవఁ,

గొందఱు మూర్ఛిల్లఁ, గొందఱు జలధి
యం దుఱుకఁగఁ, గొంద ఱద్దిరా యనఁగఁ

గొందఱు రాముదిక్కున కొదుఁగంగ,
నందఱఁగనుఁగొని యా సమయమున

సౌమిత్రి విల్లును శరముఁదెమ్మనుచు
రాముఁడు వలికి యా రావణానుజుని

నదె యాకసంబును నవనీతలంబుఁ
గదిసిన దేహంబు గలిగినవాఁడు,

ప్రళయాంబుధర తటిత్పటలంబువోలెఁ
బొలయు భూషణరుచిఁబొలుపైనవాఁడు,

మూఁడులోకములు నిమ్ముల మ్రింగునట్టి
వాఁడిమిఁదెఱచిన వదనంబువాఁడు

కాలుండొ? యటుగాక కాలానలుండొ?
కాలరుద్రుఁడో? లయకాలమారతుఁడొ?

కాలార్కుఁడో? మహాకాలాహిపతియొ?
కాలమృత్యువొ? లయకాలాబ్ధివిభుఁడొ?

కాలకాలుఁడొ? లయకాలభైరవుఁడొ?
కాలరుద్రునకును గాలరుద్రుండొ?

భీమంపురూపు విభీషణ యిట్టి
దే మెన్నఁడును జూచియెఱుఁగము మున్ను

దానవుఁడో?వీఁడుదైత్యుఁడో? కాక
వీని కులం బేమి?వీఁడెవ్వఁ? డిందు

వాఁడె యా పురవీథి వడి నేఁగుచున్న
వాఁడెవ్వఁడెఱిఁగింపు? వానిపేరేమి?

వీనిఁగనుంగొని వెఱచిరి కపులు
వీని చందముగడువెఱఁగయ్యెననుడు

---
పాదసూచికలు (Footnotes):
[1]  ఁడు మీరు
[2]  యిట్టి దనఁడు
[3]  ఁగ్రోలి చిత్తమున-న
[4]  ఁబేర్మితో నట్లైన నింద్రు, నభమైన నమరేంద్రు…
[5]  దనుజకింపురుష గంధ
[6]  ని
[7]  గాఢ
[8]  రూఢితో లంక నిరోధించినాఁడు
[9]  వెండించి
[10]  రుం డక్ష
[11]  రు గెల్తురీ
[12]  వలి
[13]  ఘనుఁడు
[14]  డౌఁగాకని యాహారకాంక్ష…
[15]  నూటయిరు…
[16]  నార్చు
[17]  దీర్చు
[18]  ధి
[19]  విధం
[20]  డిట్టి
[21]  దెంచు
[22]  ఁజూడ
