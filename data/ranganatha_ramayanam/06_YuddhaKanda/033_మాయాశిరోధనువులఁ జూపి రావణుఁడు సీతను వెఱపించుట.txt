# కాండము: యుద్ధకాండము
# అధ్యాయము: 033
# శీర్షిక: మాయాశిరోధనువులఁ జూపి రావణుఁడు సీతను వెఱపించుట

“రామునిధనువు శిరంబును బోలె

నీ మాయ నతివేగ నిర్మించి తెమ్మ.”

యనవుడువాఁడును నప్పుడు పోయి

తన నేర్పుమీఱ నా ధనువును శిరము

నతివేగ నిర్మించి యర్థిఁదెచ్చుటయు

నతనికిమెచ్చు ప్రియంబును నొసగి

సురుచిరమైన యశోకవనమున

కరిగి యా దనుజేశుఁడవనిజఁ గనియెఁ

“బెల్లైన యీవగఁబెట్టనే కంటి

తల్లి, న!”న్నని వసుంధర దూఱుకరణిఁ

దలవంచుకొని విన్నఁదనమునఁదూలి

సొలవక ధాత్రిఁజూచుచునున్న దాని,

నొడలఁజిత్తమునఁబెంపొందు తాపాగ్ని

నుడికి పొంగుచు వెలి కుఱుకుచునున్న

రాక్షసుపై రోషరసధార లనఁగ

నక్షీణబాష్పధారావళిదానిఁ

“బుత్త్రి! యీ దురవస్థఁబొందితే.”యనుచు

ధాత్రి దానును బరితాపంబు నొంది

యాలింగనము సేసినట్టిచందమున

ధూళిగప్పినమేనితో నున్నదాని,

“రావణ! నిన్ను నీ రాక్షసకోటి

నే విధంబునఁజంప కేలపోనిత్తు.”

నని వానిక్రూరకర్మాధిదైవంబు

గొనకొన్న కైవడిఁగూర్చున్నదాని,

నమరారు లను నీరసావనీజములఁ

దమకించి తావిట తాటంబు సేయ

నని దొరకొను విలయానిలుపగిదిఁ

దనరు నిట్టూర్పులు దఱచైనదానిఁ

గని చెడఁదలఁచి యా కష్టదానవుఁడు

తన దిక్కుఁజూడని ధరణిజ కనియె:

“వెరవు చాలని యవివేకి దానవుల

ఖరదూషణాదుల ఖండించెననుచు

జనకనందన! రాముశౌర్యంబు నమ్మి

నను గణుతింప వెన్నఁడుఁజిత్తమునను.

నసమునఁగపులతో నంబుధి దాటి

యస మఱి యా సువేలాద్రిపై నుండి

యలసి నిద్రింపంగ నగచరసేన

నలమి యీ రాత్రి ప్రహస్తుఁడన్వాఁడు

నా కూర్చుబంటు  నీ నాథునిఁజంపి

కాకుత్స్థునురుకార్ముకంబును శిరముఁ

..........
..........వగచుచునుండఁ

దప్పించుకొని పాఱెఁ దా విభీషణుఁడు
చుప్పనాతిని ముక్కు సురియచేఁగోయు

నా పాపమునఁబాఱె నపుడు నీ మఱఁది
వాపోవుచును జాంబవంతుండు పఱచె

నూరక యంగదుండూడంగఁబాఱె
దారితప్పునఁబోయెఁ దారుండు భీతి

నీలుఁడు, శరభుండు, నిలిచి పోరాడి
వ్రాలిరి మేనులు వ్రయ్యలై జగతిఁ

బోక నిల్చి సమీరపుత్త్రుండు వడియె
మోకాళ్లు విఱిగి రామునిఁబాయలేక

నెత్తురు గ్రక్కుచు నేఁగె సుషేణుఁ
డుత్తలంబున ధూమ్రుఁడుదధిలోఁబడియెఁ

జెయ్యెత్తి మ్రొక్కఁగూల్చిరి దధిముఖుని
మాయచేఁ గేసరి మయి దాచి పోయె

కుముదుండు తల దెగఁగొట్టినఁబడియె
సమసె మైందుఁడు వీగి చనియెను నలుఁడు

పనసుఁడెఱింగి దబ్బర వచ్చె ననుచుఁ
బనసచెట్టును బోలి బ్రమసి తా నిలిచె

నాలంబులోపల నఖిలవీరులును
గూలుటయును జూచి కూడినభీతిఁ

జివ్వఁజాలించి వచ్చిన కపులెల్ల
నవ్వంగఁబఱుగెత్తె నలినాప్తసుతుఁడు

సేతువుఁజూడ వచ్చినకపు లెల్ల
భీతిచే నిల్లాండ్ర బిడ్డలఁదలఁచి

ముగిసెఁ గార్యంబని మొదలిటెంకులకుఁ
దగఁగొట్టఁబాఱిరి దైత్యులు దఱుమ

గొనివచ్చె; రామునికూర్మితమ్ముఁడును

వనచరాధిపులును వడిఁబాఱి రోడి.

కాన, కంజాస్య, రాఘవునాస విడిచి

నా నారులకు నాకు నాథవై యుండు.”

నా యింట దాసీజనము లైదువేలు
పాయక మణిమయాభరణముల్‌ దాల్చి

యచ్చర లున్న వా రతివ! నీ సేవ
కిచ్చెద, నీ మనసిమ్ము నా కిపుడు

విరదోఁటలోఁగల్పవృక్షంబు లైదు
తరుణి! నీ ముడిపువ్వుదండల కిత్తు

నమర భూధరరోహణాచలమణులు
రమణి! నీకిత్తు నన్‌ రతులఁదేలింపు

నా మీఁదఁ గామధేన్వాదిధేనువుల
భామిని! నీ యింటిపాడి కేనిత్తుఁ

గొమ్ము ముప్పదిరెండుకోట్ల చేరువలు
నెమ్మి నందొక్కక్కనికి వేయి వేయి

(?) దానవబలపద్మ మాప్తంబు నాకు
దీనఁబో గెలిచితి దేవతాధిపుల

నా బలంబెల్ల నీ యడుగులు గొలిచి
యో బాల! యిటమీఁద నుప్పొంగఁగూర్తు

మనుచు విద్యుజ్జిహ్వుఁడనువానిఁబిలిచి

వనజాక్షిముందర వైవఁబంచుటయుఁ

“దనుమధ్య! యిది రాముతలయును విల్లు.”

నని యటువైచి వాఁడరిగె నవ్వుచును;

దలకొని రామభూతలపతి వచ్చి

తలరు నయ్యాహవతలమున నసుర

తలఁద్రెంచునని వియత్తలవాణివీచెఁ

‘దలఁకకు నీ విభుతలచొప్పు గాదు

సాధించు శ్రీరామచంద్రుఁడు నేఁడు

నీ ధర్మగుణముతో నింక’ నన్‌మాడ్కిఁ.

దరలాక్షి! యా తల తప్పక చూచి

కరమొప్పురామునికన్నులు మోముఁ[వా.రా. సర్గ 32]

దలకట్టు మౌళిరత్నప్రభావళియుఁ

బలువరుసయుఁగర్ణభాతియు మోవి

తలపోసి రాముని తలయకాదలఁచి

బలుమూర్ఛపాల్పడి పడియె ధరిత్రి

‘నిది బొంకు; నీ పతి కేమియుఁగాదు;

సుదతి! నీ కీ మాయ చూడఁగా.’దనుచుఁ

దన యురస్థ్సలికి నాతన్వంగిఁ దివిచి

కొనియెనో కాక యా కుంభిని యనఁగఁ

బడి యంతఁదనలోనఁబడఁతుక దెలిసి

యడరెడు శోకాగ్ని నలయుచుఁబలికెఁ:

“గటకటా! కైకేయి! కలహంబు వన్ని

యిటు ద్రుంగఁజేసితే యిక్ష్వాకుకులము!

నీ రాఘవేశ్వరుఁడె గ్గేమిసేసె?

నూరక యడవుల నుండంగఁబనుప?’

“వననిధి బంధించి వచ్చితి; నన్నుఁ

గొనిపోయె దని యేను గోర్కి దీపింపఁ

బెద్ద నమ్మితిఁగదే పృథివీశ! నిన్ను!

నిద్దెస నా దైవ మిటు సేయు టెఱుఁగ?

నాకును నీకుఁబ్రాణము లొకటగుట

కాకుత్స్థ! యిటు బొంకుగాఁజేయఁదగునె!

పతికంటె ముందఱఁబ్రాణముల్‌ విడుచు

నతివఁ గానైతినే యర్కకులేశ!

యరుగుదుఁగాకేమి; యడరు నీ కడకు

నరనాథ! పుత్తెంతు నాదు ప్రాణములు!

వసుధ నా తల్లి; నా వరుఁడవు నీవు;

వసుధఁగౌఁగిటఁజేర్ప వావియే నీకు?

జనకుచే న న్నగ్నిసాక్షిఁ జేపట్టి

కొనివచ్చి యిటు పాయఁగూడునే నీకు?

నెట్టొకో రామ! నీ విట్లున్న నాదు

కట్టిఁడిప్రాణముల్‌ గ్రాఁగవయ్యెడిని.

క్రాఁగనియప్పు డే కాకుత్స్థ! నీవు

గ్రాఁగుట నిక్కంబు గాకుండు.” ననుచు

నీ విధంబున సీత యేడ్చుచునుండ

దౌవారికులు వచ్చి దనుజేశుఁగాంచి:

“దేవ! కార్యంబు లెంతేనిఁబుట్టుటయు

నీ వరమంత్రులు నిను సభాస్థలికి

నరుగుదెండని ప్రహస్తాదులు వచ్చి

తరమిడియున్నారు ద్వారదేశమున.”

నని విన్నవించిన నా రావణుండు

చనియె శ్రీఘ్రంబున సభకు నత్తఱిని.

దనుజుండు సనఁగ నా తలయును విల్లు

విన విస్మయంబుగ వెస మాయమయ్యె

నా రావణుని లక్ష్మి యంతలోపలనె

బోరన మాయమై పోవు నన్నట్టు.

లిదె వచ్చె రాఘవుం డెత్తి పై ననుచుఁ

ద్రిదశారి యెంతయు ధీరుఁడై కడఁగి

వేగులవారిచే విన్నవార్తలకు

వేగ నిస్సాణంబు వ్రేయంగఁబనిచి,

తన సేనఁగూర్పబ్రద్దలవారిఁబనిచె.

జనకనందన నంత సరమ వీక్షించి:[వా.రా. సర్గ 33, 34]

“యేల మాయమ్మ! నీ విటు ప్రలాపింప?

బోల వీమాటలు బొంకుగాఁదలఁపు.

వనిత! నీ ముందఱవైచిన శిరము

దనుజునిమాయగాఁ దలపోయవలదె?

వనజాక్షి! యసుర దుర్వాక్యంబులెల్ల

విని నేను బోయితి వెనుకనే యరయ;

నా వార్త విను; రాముఁడని కెత్తెననుచు

దేవారియెంతయుఁదిరుగుడు పడియె.

నదె వినునిస్సాణహననఘోషంబు;

నదె వినుమా రాక్షసావళియుగ్ర

రథములమ్రోఁతయు; రథికసారథుల

పృథు ల భాషణములు పెల్లుగా మ్రోసె.

నటుగాన రామున కాపద లేదు;

కుటిలకుంతల! నీవు గుందంగవలవ.”

దని చెప్పుచో లంక యగల నార్చుచును

వనచరసేనలు వచ్చుట సూచి

యంతరంగంబు బిట్టగల రావణుఁడు

చింతించి మంత్రులఁజెచ్చెరఁబిలిచి:

“యదె రాఘవుం డెత్తె ననికి;మీ రిపుడు

విదితవిక్రమశక్తి వేగంబె పోయి[వా.రా. సర్గ 35]

మనుజుల నిద్దఱ మడియించి వేగ

వనచరసేనల వధియించుఁడోలి;

నరుగుఁడు, లెం.”డన్న నా రావణునకు

వరనీతిమతి మాల్యవంతుఁడిట్లనియె:

---
పాదసూచికలు (Footnotes):
[1]  నితనికి మెప్పులనేకంబు లిచ్చి
[2]  చందమున
[3]  వెసవీట
[4]  కొని
[5]  నతఁడబ్ధి
[6]  మానమతి
[7]  చూర్ణంబుగాఁజేసి
[8]  ధవుఁడిప్పు డసుర- తలలెల్లఁద్రుంచు నుద్ధతి రణస్థలిని - ఁదలఁకకు నీ పతితలయు నొప్పారు (తలలని యలవియత్తలము వీతెంచె ) నిలధర్మగుణముతో…
[9]  నాస
[10]  వగచి
[11]  నర్క
[12]  వసుధేశ, తగునె
[13]  కుండమనుచు
[14]  ను
[15]  ఁబ్రధానులఁబనిచె
[16]  వార్తలు
[17]  వేగమ యటకు
[18]  డదె వచ్చె
[19]  గంగఁబడియె
[20]  నిస్సహణాది ఘోషంబు
[21]  మ్రోఁత
[22]  తరాహ్వానముల్‌ బిట్టు వీతెంచె
[23]  చుండలం కగల
[24]  వుఁడు వచ్చె నతనిపై మీరు. (ననిసేయ నిపుడు)
[25]  రండు,
[26]  చనఁజొచ్చి యవ్వనచరసేనతోడ