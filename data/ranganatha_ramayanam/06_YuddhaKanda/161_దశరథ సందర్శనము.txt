# కాండము: యుద్ధకాండము
# అధ్యాయము: 161
# శీర్షిక: దశరథ సందర్శనము

అనవుడు రఘురాముఁడభిరామశీలుఁ
డనుజన్మయుక్తుఁడై యవనీశ్వరునకు

నిండినప్రేమంబు నిష్ఠయు నిగుడ
దండప్రణామముల్‌ దగఁజేయుటయును

జిత్తసమ్మదమునఁజేనిండఁగ్రుచ్చి
యెత్తి కౌఁగిటఁజేర్చి యినవంశుఁడనియెఁ

గైకేయిమాట లాకర్ణించి నిన్ను
లోకరక్షణకళాలోలుఁ గానలకుఁ

బుచ్చితిఁ దగ వింతపోలింపనైతి
నిచ్చలో శుభకర్మ మెఱుఁగలే నైతి

నిన్నుఁబట్టముగట్టి నీవు రాజ్యంబు
కన్నులపండువుగాఁజేయుచుండఁ

జూచి లోకంబులు సుఖియించుచునికిఁ
జూచు పుణ్యము నాకుఁజొప్పడదయ్యెఁ

బుత్త్రశోకంబునఁబోయిన నాకు
సుత్రామలోకంబు సొరఁబూఁటగలదె

యా తాపమెప్పుడు నంతరంగమున
నాతతస్ఫుటవహ్నియై మండుచుండు

నమరలోకంబున నాఱనిచిచ్చు
శమియించె నేఁడు నీ సన్నిధిఁజేసి

కమలాప్తసమతేజ కమలాభిరామ
కమలాప్తవంశ మక్షయకీర్తు లొప్ప

నీ వయోధ్యకుఁబోయి నిఖిలధర్మములు
భావించి సామ్రాజ్య పట్టంబుఁబూని

రాముఁడు లోకాభిరాముఁడన్‌ నుతుల
తో మహియేలుము తుదముట్టననుచు

సౌమిత్రిఁగనుఁగొనిసౌమిత్రి నీవు
రామునివెనుక నరణ్యభూములకుఁ

జనుదెంచి యుత్తమసాహసక్రియల
ననఘుఁడై వర్తించి తతులపుణ్యుఁడవు

మెలఁకువ నిటమీఁద మీ యన్నమనసు
నలఁగకుండఁగ నీవు నడవుమీయనుచుఁ

దన కర్థితో మ్రొక్కి తలవాంచి యున్న
జనకనందనఁజూచి జననాథుఁడనియెఁ

బరమపాతివ్రత్యపదశుద్ధి నీకు
సరి యెవ్వ?రుత్తమసాధ్వివి నీవు

నిను రాముఁడాడిననిష్ఠురోక్తులకుఁ
గినియకు నొవ్వకుకీడ్పడకుండు

ఘనకీర్తియుతుల రాఘవుఁబోలు సుతులఁ
గనుము పుణ్యములెల్లఁగైకొని మనుము

అని మువ్వురనునప్పు డర్థి దీవించి
తనలోన మోదించె దశరథేశ్వరుఁడు

---
పాదసూచికలు (Footnotes):
[1]  మర్మ
[2]  మదిఁబెట్టి
[3]  డ
[4]  సుతుల
[5]  ముద్ధురవృత్తి
[6]  మ్రొక్కియౌఁదల
[7]  కీడ్పడియుండు
[8]  మెప్పులలర
