# కాండము: యుద్ధకాండము
# అధ్యాయము: 012
# శీర్షిక: ఇంద్రజిత్తు బీరములను విభీషణుఁడు గర్హించుట

యనవుడుఁగోపించి యా విభీషణుఁడు
గనుఁగొని పల్కె నుద్గాఢవాక్యముల

నెవ్వనిఁగాఁజూచి తినకులేశ్వరునిఁ?
గ్రొవ్వులు వలికెదుకూడదు నాక?

గణుతింప నింద్రుండు గాఁడు నీ కోడ
రణభీషణుండగు రాముండుగాని

గణుతింప ననలుఁడు గాఁడు నీ కోడ
రణగరిష్ఠుండగు రాముండుగాని

గణుతింపఁగాలుండు గాఁడు నీ కోడ
రణమహోగ్రుండగు రాముండుగాని

గణుతింప నైరృతిగాఁడు నీ కోడ
రణభీకరుండగు రాముండుగాని,

గణుతింప వరుణుండు గాఁడు నీ కోడ
రణ వినిద్రుండగు రాముండుగాని

గణుతింపఁ బవనుండు గాఁడు నీ కోడ
రణనిపుణుండగు రాముండుగాని

గణుతింప ధనదుండు గాఁడు నీ కోడ
రణమహాశనియగు రాముండుగాని

గణుతింపఁ బశుపతి గాఁడు నీ కోడ
రణవిజయుండగు రాముండుగాని

వారి నోర్చినయట్లు వచ్చునే యోర్వ
నా రామదేవుని నాలంబులోనఁ?

దలము దప్పినయట్టి తలఁపులు దలఁచి
తలక్రిందువడియెదు తద్దయుఁగ్రొవ్వి

కులనాశకుండవు కొడుకవా? నీవు
వలయు రావణుపగవాఁడవు గాక

పావకనిభరామబాణఘట్టనకు
రావణుఁడే యోర్చు రణములో నిలిచి?

యీ రావణుఁడు తన హితులతోఁగూడ
నా రామచంద్రుని యడుగుల కెరఁగి

మణులతో వారణమణులతోఁదురగ
మణులతో మానినీమణి నిచ్చుటొప్పు

ననవుడు రావణుం డా విభీషణునిఁ
దన రోషదృష్టిచేఁ దప్పక చూచి

---
పాదసూచికలు (Footnotes):
[1]  గ్రొవ్వి పల్కెద వీవు
[2]  కొల్వులోపలను
[3]  డెట్లోర్చు, డా యోర్చు
[4]  నీకున్న రాఘవుఁ డీ యబ్ధిఁగట్టి, యీ కులంబడఁపక యేల పోనిచ్చు - ననవుడు…
