# కాండము: యుద్ధకాండము
# అధ్యాయము: 003
# శీర్షిక: కపిసేనలు బయలువెడలుట

బనిచిన నందంద పటురభసమున

ఘనగుహలందుండి కపిసేన వెడలె.

భూరిపదాఘాతమున నుప్పతిల్లు

ఘోరరవంబున గుహలు ఘూర్ణిల్ల

వీరగర్జనములు వీరహాసములు

వీరనాదంబులు వెస నింగిముట్టఁ

బెల్లుగాఁగొందఱు పెడబొబ్బ లిడుచుఁ

ద్రుళ్లుచుఁబటుశక్తితో దాటువారుఁ;

గొందఱు పండినకుజములు మూపు

లందిడి నమలుచు నరిగెడివారు;

‘రావణుతోఁగూడ రాక్షసప్రతతి

నే విధంబుననైన నేమె చంపెదము

రామభూపాలక! రణములో.’ననుచు

రామునిముందఱ రాగిల్లువారుఁ;

గెరలిపై నెగురుచుఁగేక వైచుచును

వెరవాఱఁదోఁకలు విసరి యాడుచును

జెచ్చెఱఁబర్వతశిఖరంబు లెక్కి

యిచ్చఁగొందఱు బొబ్బలిడువారు నగుచు;

నప్పుడు కపివీరు లందఱుఁజెలఁగి

రప్పరమేశ్వరుఁడానందమొంద.

నా రవంబున మ్రోసె నాకాశవివర;

మా రవంబున మ్రొగ్గె నష్టదిగ్గజము;

లా రవంబున భారమయ్యె శేషునకు;

నా రవంబునఁగూర్మ మడఁచె శిరంబు.

నిటు సేన నడవంగ నెగసినధూళి

పటలంబు మిన్నందె బహువర్ణములను

ఆ రవంబున భారమై యిలనెసగు

తోరంపునిశ్వాసధూమంబు లనఁగ.

నప్పుడు ముంగలియై నీలుతోడ

నొప్పెడు సైన్య మత్యుగ్రతుండముగ,

నిరుదిక్కులందును నేపారినడచు

తరుచరబలము లుద్ధతపక్షములుగ,

స్ఫురణ మొప్పఁగ మధ్యమున వచ్చు రామ

ధరణీతలేశుండు తన యాత్మ గాఁగఁ,

గడిమిసొంపారి చక్కఁగ వెన్కఁగాచి

వడి వచ్చుసైన్యంబు వాలంబు గాఁగ,

నురగపాశంబుల నొందంగనున్న

తరణివంశ్యుల యవస్థలు తొలంగింప

గరుడుండు భూస్థలిఁగైకొని నడచు

కరణి నొప్పారె మర్కటమహాసేన.

సరి ప్రజంఘుండుఁగేసరి దధిముఖుఁడుఁ

బరువడి సందడిఁబాయ ద్రోవఁగను

విరళమై శ్రీరాము వెల్లువ నడవఁ
బరమసంతోషసంభరితాత్ములగుచు

గవయుండుఁదారుండు గంధమాదనుఁడు
బవమానసూనుండుఁబనసుఁడంగదుడు

శరభుండు నలుఁడును జాంబవంతుండు
హరుఁడును మైందుండు నాదిగాఁగలుగు

వనచరపతులును వడి నేఁగుదేరఁ
జనుదెంచి..........

జనుదెంచి రఘుపతి సహ్యపర్వతముఁ

గని యందు విడిసె లక్ష్మణసమేతముగఁ.

బెంపారువనములఁబెనుతటాకముల

నింపారునీడల నెడలేని తరుల

విడిదలల్‌ గైకొని వెలయ నబ్బలము

విడిసె సుగ్రీవుండు విడియంగఁబనుప.

మఱునాఁడు నెప్పటిమాడ్కి లక్ష్మణుఁడు

తఱిమి సేనయుఁదానుఁదద్దయు నడవ,

దొరలు మహీపతిఁద్రోచి యేఁగఁగను

ధరణి గ్రక్కదలంగఁదరుచరుల్‌ నడవ,

నురువీరరసమున నుప్పొంగి పొంగి

భరితసత్త్వంబునఁ బరపొంది పొంది

తనుకాంతికరడులఁ దనరారి యారి

ఘనమైన మ్రోఁత నాకసమంది యంది

మునుకొనివరశైలముల నొప్పి యొప్పి

మనువంశచంద్రుచే మది నుబ్బి యుబ్బి

యా సముద్రముపెంపు నడఁగింప నడచె

భాసురంబగు కపిబలసముద్రంబు.

ధైర్యాఢ్యు లా మహీధవు లభ్రమధ్య

సూర్యచంద్రులమాడ్కి శోభిల్లి. రంత:

నదులలోఁజొచ్చి వానరసేన నడవ

నెదురు దొట్టుచు నుబ్బె నెగసి యా నీరు

సహ్యాద్రి మలయాద్రి సందులనడవ

సహ్యమై కపిబలసమితితోఁబొడము

చిఱుగాలిచేఁ దరుశేఖరప్రతతు

లొఱపైన కొమ్మలొండొంటితో రాసి

యగచరావళిమీఁద నలరులు రాల్చెఁ;

దగ నట్టిదయకాదె తలపోసిచూడ

వనలక్ష్మి యా రామవల్లభుఁజూచి

యెనయఁబుష్పాంజలు లీ కేలమాను.

నప్పుడు కపివీరులయ్యద్రియెడల

నొప్పెడికొలఁకుల నురువడిఁజొచ్చి

యా నిర్మలోదక మారంగఁ గ్రోలి

యానందమునఁబొంది యందంద కదిసి

కమనీయమృదుకరకమలయుగ్మములఁ

గమలముల్‌ ద్రుంతురుగములుగాఁబట్టి

“కమలాకరంబ! మా కమలాప్తకులుఁడు

కమలారి యుద్ధతిఁగమలముల్‌ ద్రుంచు

క్రమమొప్పఁగా దశకంధరువదన

కమలముల్‌ ద్రుంచు.“నన్‌కరణిఁజెలంగి.

‘తొగలు దట్టింతుము దుష్టారిసతుల

తొగలు జానకి యింకఁదొలఁగంగవైచుఁ

దొగలార!యిటమీఁదఁదొగ యిట్టి.’దనుచు

దొగలెల్లఁజిదిమివైతురు పెచ్చుపెరిగి.

బిరుదులై యసురులప్రేవులు వెఱుకు

కరణిఁబెర్కుదు రోలి ఘనమృణాళముల.

నిటు వినోదించుచు నెల్లవానరులు

తటములమీఁది కుద్ధతశక్తి దాటి

గిరులెక్కి పణఁకులఁగ్రిక్కిఱి యంగఁ

బెరల తేనియ లానిపెన్నీరు గ్రోలి

కడు నుత్సహించి యుత్కటబలాధిపులు

నడచిరి వానర నాయకోత్తములు.

---
పాదసూచికలు (Footnotes):
[1]  ఁదమతమ
[2]  హతి భువనముల్‌ గలఁగ
[3]  పొందుగాఁ గుజములు మూపుల నెత్తి-యందంద యమరించియ
[4]  ప్పొంగి
[5]  కెసగు
[6]  తగనా
[7]  రంగఁగడువెన్క గొల్చి, పింగలియునై
[8]  ప్పారు మర్కటసేన నడచె
[9]  నివ్విధంబున సేన లేపారి నడవ-నవ్వనచరనాథులందఱుఁ గొల్చి, సరి…
[10]  వ్రేయఁ
[11]  కొలఁకుల
[12]  నిరవైన
[13]  విడిసె నంగదుఁడు
[14]  వన
[15]  లోలిఁ
[16]  చొచ్చుచు
[17]  నెదుర-నె
[18]  లాయాయికడల
[19]  గమలంగఁ
[20]  ప్రేలరించుచును