# కాండము: అయోధ్యాకాండము
# అధ్యాయము: 032
# శీర్షిక: భరతుఁడు రాము సన్నిధి కేఁగుట

మనిబుద్ధి సెప్పిన నమ్మునినాథుఁ
గనుఁగొని భరతుండుగరముఁగోపించి

యిదియేమి మునినాథయింతమూఢుఁడవె?
మదినింత యెఱుఁగవె మా కులక్రమము?

నన్నఁగానలఁద్రోచె నక్కటా నన్నుఁ
గన్నతండ్రిని జంపెఁగడఁగి మా తల్లి

యింత సాలదె నాకునింక రాజ్యంబుఁ
జింతింతునే యేను జెప్పకు మింకఁ

గైకేయికొడుకని కడఁగి పల్కెదవు
కాక, యీ తలఁపులు గలవె నా యందు?

నిట్టున్నరూపున నేను మా యన్నఁ
బట్టంబు గట్టెదఁ బ్రార్థించి తెచ్చి

కాకున్న మాయన్న గైకొన్ననియతిఁ
గైకొందుగా కొండుగలుగునే నాకు?

నని నిశ్చయముసేసి యపుడు మంత్రులను
గనుఁగొనిమా యన్నఁగానఁబోవలయు

దెరువులు సక్కఁగా దిద్దింపుఁడోలిఁ
బురజనులకు నేఁగఁబొసఁగినరీతి

నెడనెడ విడుదు లనేక వస్తువులుఁ
గడుసమగ్రములుగాఁగావింపుఁడనిన

ననుకూలమతి వారునట్ల చేయింప
ననుపమోత్సాహులై యమ్మఱునాఁడు

వందిమాగధులును వరమంత్రివరులు
సుందరీనటనర్తసుకుమారవరులు

నవసహస్రములు దంతావళ ఘటలు
జవనాశ్వమణులు లక్షయుశతాంగములు

నఱువదివేలును నమితపదాతి
తఱచుగా నడవ నత్తఱిఁబౌరజనుల

జనపదస్థుల నెల్లజాతులవారి
ధనరత్న రాసులఁ దగవసిష్ఠాది

మునుల రాజుల మంత్రిముఖ్యులఁగొనుచుఁ
దన తమ్ముఁడును,దానుఁ,దల్లులందఱును

ననువుగాఁజతురంతయానంబులెక్కి
వెనుక రా భరతుండు వేగమె కదలి

పోయి గంగానదిపొంతను విడియ
నాయతశుభశీలుఁడగు గుహుం డెఱిఁగి

కడఁగి రామునిమీఁదఁగైకేయికొడుకు
నడచుచున్నాఁడు సేనలతోడననుచు

నలవుమైఁగోపించియగణితంబైన
బలములతో వచ్చి భరతున కనియె

భరతరాముఁడు రాజ్యపదవి నీకిచ్చి
యరుదైన మునివృత్తి నడవుల నుండ

నీవు సేనలతోడ నిజశక్తి మెఱసి
పోవుచున్నాఁడవు పోలునే నీకు?

నేను రామునిబంట నేనింక నిన్నుఁ
బోనీను నీ బలంబుల సంహరింతు

నడరి నీతోడఁబోరాడి ప్రాణములు
విడిచిన మఱి రామవిభునిపైఁబొమ్ము

అని రోషమున గుహుఁడాడు వాక్యములు
విని భరతుఁడు నవ్వి విమలుఁడై పలికెఁ

బరమాత్ముఁడగు రాముఁబ్రార్థించి తెచ్చి
పరగ నయోధ్యకుఁబట్టంబు గట్టఁ

బోవుచున్నాఁడ ను బుద్ధిలోఁగీడు
భావింప నీవిట్లుపలుకంగ వలవ

దనియని యాతని నక్కునఁజేర్చి
తన మదిఁ బొగులునాతని చిత్తమెఱిఁగి

యనురక్తి భరతేశు నడుగుల కెఱఁగి
యనుపమవన్యంబులైన వస్తువులు

గను దనియఁగఁబెక్కు కానుకలిచ్చి
కొనిపోయి గుహుఁడు కాకుత్స్థుండు దొల్లి

విడిసిన చోటనె విడియించి ప్రీతి
జడలుగట్టినచోటు సని యటు సూప

జననులు మునులును సచివులుఁదానుఁ
గనుఁగొని భరతుండు గడు శోకమంది

సీత రాముండును జేరి పరుండ
నాతత తృణశయ్య లందుఁగన్పడెడు

తరుచైన కనకవస్త్రముల చిహ్నములు
పొరిఁగనుఁగొని మదిఁబురపురఁబొక్కి

ఘనశోకమును బొంది కడుదీనుఁడగుచు
మును రాఘవుఁడు జటల్‌ మొనసి ధరించె

నెక్కడ నని భరతేశ్వరుం డప్పు
డక్కడకే మును ననువుగా జటలు

పనవుచు మఱి మఱ్ఱిపాలు దెప్పించి
తన తమ్ముఁడును దాను ధరియించె జడలు

భరతుండు మఱునాఁడు బ్రాహ్మిక కర్మ
పరుఁడునై గుహుఁడొప్పఁబన్నించినట్టి

యేనూఱుబలు నావలెక్కి వేర్వేఱ
తానుఁదల్లులు మునుల్‌ దగమంత్రివరులు

సకలసేనలతోడ జాహ్నవి దాటి
యకలంకుఁడగు గుహునపుడు దోడ్కొనుచు

---
పాదసూచికలు (Footnotes):
[1]  గరములు మొగిచి, గరమర్థిఁబలికె
[2]  చి యక్కటా!
[3]  నీరాజ్యమేల
[4]  రొ
[5]  వ్రతము
[6]  నాయందుఁగలదె వేఱొండు
[7]  డఖిల-పుర
[8]  గట్టింపుఁ
[9]  చి-రను
[10]  డావేళను, డవ్విధమునఁగ
[11]  బలువిడిఁ(నలువుమైఁ) గోపించి ప్రళయాగ్నివోలె
[12]  నావలాగించి
[13]  పదము
[14]  దుగా
[15]  ఁగూడి
[16]  మైన
[17]  నాబుద్ధిలోనొండు-భావించి
[18]  భావింప (ఁదగునె?)వలవ-ద(య)నపుడు భరతేశు
[19]  బొగుల
[20]  మఱి
[21]  దాల్చిన
[22]  పనుపడి
[23]  ఁగూడి చని గంగదాటి
[24]  డై
[25]  నటవీడుకొల్పి
