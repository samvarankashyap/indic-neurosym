# కాండము: అయోధ్యాకాండము
# అధ్యాయము: 003
# శీర్షిక: రామాభిషేక సన్నాహము

నంత వేగుటయుఁదూర్యములు ఘోషింప
నంతంత వందిజనావళి వొగడఁ

గలగొనఁగర్పూరగంధముల్‌ సల్లు
జలముల జలకంబు సదురొప్ప నాడి

పరగ దివ్యాంబరాభరణముల్‌ వూని
చిరకీర్తి రాముఁడు సీతతోఁగూడి

తెఱఁగొప్ప శచితోడ దేవేంద్రుఁ డొప్పు
తెఱఁగున సంపూర్ణతేజుఁడై యొప్పె

మఱియంత నభిషేకమంటపంబునకు
నెఱి వసిష్ఠాదులు నిండ నేతెంచి

యా యరుంధతి మొదలగుపుణ్యసతుల
నాయతమతులగు నమ్మంత్రివరులఁ,

దగనొప్పుమకుటవర్ధన చక్రవర్తు
లగు మహారాజుల నపుడు రప్పించి

వెలయ మంగళతూర్యవితతి దెప్పించి
లలి మీఱ గంధమాల్యములు దెప్పించి

సరసమౌ శుద్ధివస్త్రములు దెప్పించి
కరమొప్ప రతనాలగద్దె దెప్పించి

గొడుగులు చామరల్‌ గుఱ్ఱముల్‌కరులుఁ
గడు నొప్పురథములు గడఁకఁదెప్పించి

పంచపల్లవములుఁబంచవల్కములుఁ
బంచామృతంబులుఁ బట్టపేనుంగు

నెనమండ్రుకన్యలు హేమవృషంబు
నొనర నౌదుంబర యోగ్యపీఠంబు

గంగాదితీర్థోదకము లాదిగాఁగ
మాంగల్యవస్తుసామగ్రిఁ దెప్పించి,

వరరత్నభూషణావళులుఁ దెప్పించి,
తరమిడి వేదోక్తదానముల్‌ సేయ

నొకలక్షకన్యలు నొక లక్షగోవు
లొక లక్షయుక్షంబు లొప్పఁదెప్పించి,

జపములు సేయించి శాంతి సేయించి
విపులహోమంబులు వేడ్కఁ జేయించి

---
పాదసూచికలు (Footnotes):
[1]  గొనిక
[2]  యశ్వంబు, యుష్ట్రంబు?
