# కాండము: అయోధ్యాకాండము
# అధ్యాయము: 021
# శీర్షిక: రామాదులు సుమిత్రను దర్శించుట

వచ్చి సుమిత్రకు వలగొని భక్తి

చెచ్చెరఁగార్యమ్ము సెప్పి మ్రొక్కుటయు

శ్రీరాము దీవించి సీత దీవించి

ధారుణీపతిమాట దలపోసి వగచి

మెలుపొందనపుడు సుమిత్ర లక్ష్మణునిఁ

బిలిచి యింపలర గభీరోక్తిఁ బలికె:

“రాముని దశరథరాజుగాఁజూడు;

భూమిజ నన్నుఁగా బుద్ధిఁజింతింపు;

మడవి యయోధ్యగా నాత్మలోఁ దలఁపు;

కడుభక్తియుక్తి రాఘవుఁ గొల్చియుండు;

మాయతజయసిద్ధు లభివృద్ధిఁబొందుఁ;

బోయిర.”మ్మని ప్రీతిఁ బుత్త్రు దీవించి

రామచంద్రునిఁజూచి: “రఘువీర! నీకు

సేమంబు దలఁచి నీ చిత్తంబులోన

నఱలేనిసఖుఁడన్న ననుజన్ముఁడన్న

నెఱయనీతఁడె కాక నిక్కువం బరయ.

నటుగాన లక్ష్మణునరసి రక్షింపు

మటవులలో.”నన్న“నౌఁగాక.”యనుచుఁ

గృతకృత్యుఁడై యంత గృహదేవతలకుఁ

జతురుఁడై మునులకు జననుల కెఱఁగి

ధరణిజఁదోడ్కొని తాను లక్ష్మణుఁడు

శరచాపతూణీర సహితుఁడై వెడలె.

---
పాదసూచికలు (Footnotes):
[1]  సేఁత
[2]  పిదప
[3]  దలఁచిన
[4]  భృత్యుఁడు నీకు