# కాండము: అయోధ్యాకాండము
# అధ్యాయము: 023
# శీర్షిక: గుహదర్శనము

శృంగిబేరం బేలు చిరపుణ్యశాలి
గంగాతటమున రాఘవుఁడుండుటెఱిఁగి

..........
వనమూలఫలములు వలయువస్తువులు

చనుదెంచి రామలక్ష్మణులకు మ్రొక్కి
కనకాంబరాదులు కానుకలిచ్చి

యచ్చెరువగురామునాకృతిఁజూచి
యిచ్చలో వెఱఁగందియిదియేమి దేవ?

నీ వరణ్యములకునిఖిలంబు విడిచి
యీ విధి విచ్చేయు టేమికారణము?

నలినాప్తకులనాథనా యట్టిబంటు
గలుగ నీవేషంబు గలిగెనే నీకుఁ

జెనసి నీ కింత సేసిన నీచమతుల
ననిఁబట్టి చంపెదననిన రాఘవుఁడు

నతని సద్భక్తికి నతని శక్తికిని
నతని ధీరోక్తుల కాత్మలో మెచ్చి

యతనిఁగౌఁగిటఁజేర్చి యాదరంబెసగ
నతనితోఁదనదు వృత్తాంతంబు దెలుప

నంతయు విని గుహుండాత్మలోఁబెద్ద
చింతించి కైకేయి చేఁతకు వగచి

దశరథునేరమిఁ దలపోసి రోసి
దశరథాత్మజుల దుర్దశకు శోకింప

రాముఁడప్పుడు దయారసమగ్నుఁడగుచు
సౌమిత్రియును దాను సముచితఫణితి

గుహుశోకముడుప నర్కుఁడుగ్రుంకుటయును
విహితసంధ్యాకాలవిధు లొప్పఁదీర్చి

గంగోదకముల నాఁకలి దీర్చి సూత
శృంగిబేరాధిపుల్‌ సేరి సేవింప

ధరణీతనూజయుఁదాను రాఘవుఁడు
ధరణిపైఁదృణశయ్యఁదగ విశ్రమింప

శరచాపహస్తుఁడై సౌమిత్రి యంతఁ
గరమొప్పఁదమయన్నఁగాతు నన్‌బుద్ధిఁ

బదునాలుగేండ్లును బగలును రేయు
నిదుర వోవకయుండ నియమంబుసేసి

తమయన్న సెజ్జకు దవ్వుల నిలిచి
యమలమానసుఁడునై యటు గొల్చియుండి

ఆ రాత్రి నిద్ర మాయారూపు దాల్చి
ధీరుఁ డా లక్ష్మణదేవునిఁ జేరి

యేను నిద్రాదేవి యేర్పడఁదెల్పు
మా నాకు నింకెట్లు మానాఢ్య యంత

విధి విధించెను వెంటవెంట వర్తింప
విధమేది? నిన్ను నే విడుచుట కింక

అనిన నూర్మిళయందు నహరహంబులును
జనియుండు మంత నీ సమయంబు దీర్చి

వచ్చినఁగైకొందు వరుస నిన్ననిన
నిచ్చ నౌఁగాకంచు నేఁగె నిద్రయును

అలరుచు నీ దేవతానుగ్రహంబు
గలిగె నా కనుచు లక్ష్మణదేవుఁడుండె

సుకుమారతారుణ్య శోభనాకృతులు
ప్రకటితధైర్యసంపన్నులైయున్న

యా రామసీత లత్యంతదుఃఖములఁ
గూరెడుతెఱఁగెల్ల గుహునకుఁజెప్పి

హంసతూలికశయ్యయందుండు భోగి
పాంసుపల్లవములఁ బవళించి యిపుడు

కఱకురా ళ్ళొత్తంగఁ గళవళపడుచు
గురువెట్టి నిద్రచేఁగూర్కి యున్నాఁడు

యడరి కౌసల్యయు నా సుమిత్రయును
బడియెడుపాటులు పలుమాఱుఁజెప్పి

సొరిది నిద్దఱుఁగూడి శోకించుచుండ
నరుణోదయంబయ్యె నంత రాఘవుఁడు

---
పాదసూచికలు (Footnotes):
[1]  నృపవేషముడిగి
[2]  ధైన్యంబు
[3]  గలుగు…
[4]  జెనఁటియై మిమ్మిట్లుచేసిన నీచు
[5]  మిమ్మింత
[6]  కానందమంది
[7]  పోసి
[8]  డప్పుడటు
[9]  సురుచిరా
[10]  చందంబు
[11]  జూపి
[12]  నందు
