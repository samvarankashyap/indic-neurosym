# కాండము: అయోధ్యాకాండము
# అధ్యాయము: 027
# శీర్షిక: కాకాసుర కథ

నొగిఁగందమూలాదు లుపహారమునకుఁ

దగ నాయితము సేయుతఱి నొక్కనాఁడు

కడఁకతో నొకదుష్టకాకంబు సేరి

యొడియుచు గాసిసేయుచు నున్నఁజూచి

సీత యా కాకిఁజెచ్చెరఁజోఁపఁజోఁప

నే తెఱంగునఁ బోవ కీడాడఁజూచి

కడునల్గి రాముఁడా కాకంబుమీఁద

వడి నిషీకముఁబుచ్చి వైచె; వైచుటయు

విడువక యది దానివెనువెంటఁదగులఁ

దడయక యది జగత్త్రయమును దిరిగి

“కావు కా,”వనుచు దిక్పాలుర బ్రహ్మ

దేవుని నమ్మహాదేవుఁ బ్రార్థింప

వారలు దమచేత వారింపఁబడక:

“శ్రీరాముశరణంబుఁజేరు.”మటన్నఁ

జనుదెంచి మఱి తనశరణుసొచ్చుటయు

ఘనమైనకృపతోడఁగాకంబుఁజూచి:

“నా యస్త్రమెందు నెన్నఁడు రిత్తవోదు;

నీ యంగ మొకటి దానికి నిచ్చిపొమ్ము.”

అనవుడుఁదననేత్ర మా యస్త్రమునకు

ఘనభక్తితో నిచ్చి కాకంబు వోయెఁ.

జెలఁగి రాఘవుఁడంత సీతచే నున్న

ఫలములు దేవతార్పణములు సేసి

యా యున్నఫలముల నందఱుఁదృప్తు

లైయుండి రిమ్ముల. నంత నక్కడను[వా.రా. సర్గ 57-60]

---
పాదసూచికలు (Footnotes):
[1]  ఁదనతోడ యొకనాఁడు తలయంపి(గడ)గాఁగ - నునిచి రాముఁడు గూర్క నుర్వీతనూజ, చనుఁగవ నడుచక్కిఁజంచునఁ బొడువ - ఘనశోణితం బొల్కఁగా నిద్రదేఱి; కడునల్గి… (ఇది మూలము ననుసరించినది. ఈ కాకాసురవృత్తాంతము మూలమున  95-వ సర్గయందుఁగలదు
[2]  మూలంబు లాహార
[3]  వచ్చి
[4]  బట్టి
[5]  బడునె-శ్రీరాముశరమన్న శ్రీఘ్రంబె మగుడఁ
[6]  యది