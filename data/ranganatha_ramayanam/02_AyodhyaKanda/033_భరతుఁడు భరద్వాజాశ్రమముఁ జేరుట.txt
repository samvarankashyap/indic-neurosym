# కాండము: అయోధ్యాకాండము
# అధ్యాయము: 033
# శీర్షిక: భరతుఁడు భరద్వాజాశ్రమముఁ జేరుట

నతఁడు సూపినత్రోవ నట వోయిపోయి
క్రతుహోమతతధూమకబళితవ్యోమ

కృతకాంబుదస్తోమ కేవలముదిత
కృతలాస్యవిపినబర్హిణబర్హజాల

రచితాంతరాంతర రత్నవిచిత్ర
ఖచితతోరణపథిక్రమమయి యొప్పు

నా భరద్వాజసంయమి యాశ్రమమున
కా భరతుఁడు వోయి యనతిదూరమునఁ

జతురంగబలములఁ జతురత నిలిపి
యతులపుణ్యాత్మకుండగు భరద్వాజుఁ

గని భక్తితో నమస్కారముల్‌ సేయఁ
గని యమ్మహాముని కడు నల్గి పలికె

భరత యీ చతురంగబలములఁగొనుచు
భరితసన్నాహసంభ్రముఁడవై నీవు

గడుశాంతవృత్తి రాఘవుఁడరణ్యములఁ
బడియుండ నాతనిపైఁబోవఁదగునె?

యనుచున్న మునికోప మంతయునెఱఁగి
వినతుఁడై భరతుండు వెఱచుచుఁబలికె

జానకీవల్లభుసకలరాజ్యంబుఁ
బూనుము నీవనఁబోయెదఁగాని

యొండుభావమునఁబో నో మునినాథ
యొండుగాఁదలఁపకు ముల్లంబులోన

ననిన సంతోషించి యమ్ముని దన్ను(తనకు)
వినుతించి పెట్టిన విందారగించి

మఱునాఁడు మునిచేత మార్గంబు దెలిసి
యఱలేక మునిపతి కర్థితో మ్రొక్కి

యా చిత్రకూటాద్రి
..........(చూపు 152)

ననిన సంతోషించి యమ్ముని వలికె
ననఘాత్మ నీవు నీ యఖిలసైన్యములు

మనమార మా యాశ్రమమున నేఁడుండి
వినుతి మే మొనరించు విందారగింపు

మని విశ్వకర్మను నటకు రప్పించి
ఘనచిత్రపురి యొండు గల్పించి యందు

వారు వీరన కెల్లవారికిఁ దగిన
మేరల నిండ్లు నిర్మింపు మీవనిన

నైదుయోజనముల నతఁడొక్కపురము
భూదేవిచరణనూపురము నిర్మించె

నందుఁ గాంచనమయంబై యొక్కరాజ
మందిరంబమరెఁ దన్మధ్యభాగమున

శ్వేతాతపత్రోరుసింహాసనమునఁ
జాతురి నొక సభాస్థాన మింపొందె

నప్పుడు మునియాజ్ఞ నట భరతుండు
విప్పైనగృహముఁ బ్రవేశించి యందు

సింహాసనముఁగాంచి,శ్రీరామనృపతి
సింహార్హమిదియని చేతులు మొగిచి,

యా సమీపంబున నతఁ డొక్కపీఠి
నాసన్నుఁడై మంత్రులందఱుఁగొలువ

నున్నచో మునియాజ్ఞనొక్కట వచ్చి
కిన్నర గంధర్వ ఖేచరాంగనలు

నచ్చరనెచ్చెలు లాటపాటలును
నచ్చెరువుగఁజూపి రతనిసన్నిధిని

ఆ రీతి సకలజనావళి యిండ్ల
నారూఢి వెలసె నాట్యప్రసంగములు

నిలమీఁద దివిమీఁద నే యే విశేష
ములు గలవన్ని యా మునియాజ్ఞ వచ్చె

నెచ్చుసొమ్ము లొసంగి యిరువదివేల
యచ్చరకొమిరెల నని పెక్కుపేరు

లందఱు దేవతాహరిణాంకముఖులు
నందనోద్యానంబునందుండువారు

వాసవుఁడలభరద్వాజాశ్రమంబు
కైసేయ నల సముఖమునకుఁబనిచెఁ

గడమ దిక్పాలుర కడనున్న వేల్పు
పడఁతులఁదారు పంపఁగ వచ్చిరటకు

నజునికొల్వున నున్న యమరకామినులు
రజతాచలముపయి రాజీవముఖులు

నాగలోకమున నున్న మెఱుంగుఁబోండ్లు
వేగంబె భరతుని విడిదికి వచ్చి

యందఱు గుమిగూడి యాటపాటలను
గ్రందుగా నపరంజికాసెలఁగట్టి

తుంబురునారదాదులు రాఘవాంకి
తంబులైనట్టి పదంబులు వాడ

భరతునిముందఱ భరతశాస్త్రముల
గరిమ మీఱఁగఁదత్త(త్ప్ర)కారతాళములఁ

గొందఱు కొమ్మలు కోలాట లాడఁ
గొందఱు పేరణి గులుకుచు నాడఁ

గోల చారిణి సింధు గుజ్జరి దేశి
లీలలు కొందఱు లేమలాడంగ

వేలుపుజవరాండ్రు వినిపించునట్టి
కేళిక రామునకే తగునంచు

మౌని మాయలయందు మనసు రానీక
దా నిర్వికారుఁడై దశరథాత్మజుఁడు

మాయపుమబ్బులు మహిమీఁదఁగొన్ని
పాయనిచినుకొక్క పడతిగాఁగురియ

నురిమిన యురుమెల్ల నొసపరిసతులు
మెఱసిన మెఱమెల్ల మీనలోచనలు

జలచరావళియెల్లఁజంద్రాస్యలగుచుఁ
గలబుద్బుదములెల్లగన్నెలబారు

లెచ్చటచూచిన నెడమీక నిండి
రచ్చట మౌని మాయాకల్పమనఁగ

నంతట మునిమాయ లఖిలజనంబు
సంతసమందంగ సకలవస్తువులు

సారాయి యొకయేఱు సరసుక(గ)పాఱెఁ
బాఱెఁగల్లుగ నొక్క పావనతటిని

తేనియవెల్లి యేతెంచె నందొకటి
యాని యాజ్యప్రవాహము చూపె నొకటి

పాలచే నొక్కటి ప్రవహించె జెఱకు
పాలచే నొకటి నిబ్బరముగా వచ్చె

ఫలరసంబుల మించి పాఱెనందొకటి
తళుకులై పెరుగు ముందల వచ్చె నొకటి

పాయసమయముగాఁబ్రవహించె నొకటి
యా యెడ సూపమయంబుగా నొకటి

యెలనీరుతోఁ బ్రవహించె నందొకటి
జలములవేడ్క లున్నతిఁగాంచె నొకటి

యీ రీతి నదులెల్ల నెల్లెడ నిండఁ
జేరువ పర్వతశ్రేణులు వ్రాలి

యొకకొండ మాంసమై యుప్పరంబందె
నొక పర్వతము మిన్ను నొరసెఁగజ్జములు

నొక దిబ్బ యన్నమై యుండెఁబచ్చళ్లు
నొక గట్టు దిశల నన్నియుఁదానె పోలి

యొక భూధరము మించె నురుశాఖసమితి
నొక దిబ్బ గనుపట్టె నూరుగాయలను

అరువది గడవల కమ్మునీశ్వరుని
కరుణకాలమునకుఁగట్టిరి బొమ్మ

జానపదుల్‌
..........

జానపదుల్‌ పౌరజనము లందఱును
స్నానంబు లొనరించి చలువలుగట్టి

మందారపుష్పదామము లూని దివ్య
చందనంబలఁది భూషణములు దాల్చి

వేవేలతెఱఁగుల వింతగా వేల్పు
టావు చతుర్విధాహారంబు లొసగఁ

బరితృప్తులై దివ్యభామలు దమకు
సురతవిశేషముల్‌ సొక్కుచుఁదెలుప

జన్మసాఫల్యంబు సమకూడె ననుచుఁ
దన్మయావస్థలఁ దవిలి క్రీడింప

నమ్మునియాశ్రమంబటు సూడ నొప్పె
నిమ్ముల నా స్వర్గ మేవగింపుచును

ఈ రీతి భరతేశుఁ డెల్ల సైన్యములు
నా ఋషిఁబొగడుచు నా రాత్రి దీర్చి

మఱునాఁడు పురముఁదన్మందిరావళులు
దెఱగంటిచెలులు నదృశ్యమౌటయును

భరతుఁడత్యాశ్చర్యభరితుఁడై యంత
వరతపోనిధి భరద్వాజునిఁ జేరి

ప్రణమిల్లిమీ తపోబలమహత్త్వములు
ప్రణుతింపఁదరమె యప్పరమేష్ఠికైన?

నేనింక రఘురాము నినకోటిధాముఁ
గానఁబోయెదనంచుఁగన్నతల్లులను

నవ్వేళ మ్రొక్కింప నతఁడు వీ రెవ్వ
రెవ్వరు? వేర్వేర నెఱిఁగింపుమనుడు

ధీరాత్మనృపుపెద్దదేవులై యెల్ల
వారిలో వన్నెయు వాసియుఁగాంచి

కడుపు సల్లఁగ రాముఁగాంచియు వగల
నుడుకుచున్నది తద్వియోగాగ్నిశిఖలఁ

బరిచిత ధర్మసాఫల్య కౌసల్య
పరికింపు మిదె మునిపతిసార్వభౌమ,

కౌసల్యసతివామకర ము సేపట్టి
కైసేఁత లుడివోయి గతపుష్పకర్ణి

కార శాఖయుఁబోలి కైవ్రాలియున్న
యీ రామ శ్రీరామునెడఁబాయలేని

యా లక్ష్మణునిఁగన్నయట్టిపుణ్యాత్ము
రాలు సుమిత్ర,పరాకు, మునీంద్ర

ఏ తల్లికై కానకేఁగె మా యన్న,
యే తల్లికతమున నీల్గె మా తండ్రి,

ఏ తల్లికోర్కి నన్నింతకుఁదెచ్చె,
నా తల్లి మా తల్లి హతపుణ్యపాక,

కైక గన్గొనుమంచు గద్గదకంఠుఁ
డై కడపట శోక మగ్గలంబైన

నూరకయున్నచో నూరార్చి యతని
నా ఋషి భావికార్యముఁజూచి పలికె

నీ కైక లోకైకహిత మొనరించె
మీ కెల్లఁదెల్లమౌ మీఁదఁదాననుచు

మఱి రాముఁడున్నట్టిమార్గంబు దెలిపి
తెఱఁగొప్ప నమ్ముని దీవింప వెడలి

సింధురబృంహిత సేనానులాప
సైంధవహేషిత స్యందన నేమి

రవములకలికి యరణ్యమృగాళి
దివిఱినభీతి నల్‌దెసలకుఁ బాఱ

బలచరణోద్ధూతపాంసుసంఘాత
మలినీకృతాదిత్యమండలుండగుచు

నా చిత్రకూటాద్రి కర్థితో భరతుఁ
డేచి సేనలుఁదాను నేఁగు చున్నంత

నటచిత్రకూటాద్రి యందు రాఘవుఁడు
కుటిలకుంతల సీతఁగూడి మోదమునఁ

గనుఁగొంటివే యిన్నగంబు బింబోష్ఠి
కనుదమ్ములకు విందుగావించె మనకు

నిన్నగమహిమ దానెన్నంగ వశమె?
పన్నగ పతికైన భామాలలామ

గుఱుతైన సెలయేటి ఘుమఘుమధ్వనుల
నుఱుములటంచుఁబెల్లుబ్బి నీ కురులఁ

బురుడించు తనగొప్పపురి విచ్చి నెమలి
పొరిఁబొరి నాడెడుఁ బూఁబోఁడి సూడు

కాంతరో యీ చెంచుకాంతలఁగంటె
దంతికుంభంబులు దమచన్నుఁగవకు

నెనవచ్చు టెట్లని యిభకుంభదళన
మొనరించి తన్మణులొప్పఁదాల్చెదరు

దివ్యుల సంకేత దేశంబుగాన
దివ్యవాసనలు సంధించె నీ కోన

పదతలాలక్తక భాసురంబల్ల
పొదసూడు గంధర్వభోగ గేహంబు

కిన్నరకంఠి యీ గిరికందరంబు
కిన్నర కిన్నరీ గీతసద్గోష్ఠి

కలకంఠరవసహకారపల్లవము
కలకంఠి యీ సహకారంబుఁజూడు

పరిపరివిధముల పరువంపువిరుల
పరిమళంబులు గదంబముగఁగూర్చుచును

మలయానిలుండు గోమలయానలీల
మలయుచున్నాఁడిదె మనమీఁద నబల

యల్లదె చూచితే హల్ల కనికర
ఫుల్లకైరవకంజపుంజరంజితము

సాల తమాల రసాల తక్కోల
తాల హింతాల కుద్దాలకూలమును

నమలిన పులిన మధ్యాసనాసీన
సముచిత మునిబృందసందీప్తమైన

మందాకినీనదీ మణిఁగన్నులలర
మందయానవిలాసమథితమరాళ

యనియని పలుకుచు నవనీరుహములఁ
గనుపట్టుపొదరిండ్ల ఘనకందరముల

శైలశృంగంబుల సానుదేశముల
నోలి వినోదించుచున్నచోఁ గడఁగి

---
పాదసూచికలు (Footnotes):
[1]  పథ,పద
[2]  పేర్చి
[3]  నేల?
[4]  సరసి
[5]  పుతోఁ,వొప్పఁ
[6]  గాదోముని
[7]  ఁడు
[8]  నపుడు
[9]  దన్మందిరంబునను
[10]  నొయ్యన
[11]  నచ్చట నప్పుడు నాట
[12]  జనులెల్లవారు
[13]  లూది, పూని
[14]  సూపుచు నుండ
[15]  వశమె
[16]  దాల్చి
[17]  జన్మ
[18]  మంటఁబట్టి
[19]  నిశ్చయించి - యీ
[20]  కది తెల్ల మీమీఁద నౌ
[21]  కులికి
[22]  కుచంబులకు
[23]  లొనర
[24]  బైన
[25]  కానీక
