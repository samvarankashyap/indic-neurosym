# కాండము: అయోధ్యాకాండము
# అధ్యాయము: 020
# శీర్షిక: కౌసల్య సీతను దీవించుట

ఘనుని రాఘవుని లక్ష్మణుని దీవించి

జనకజఁ జూచి కౌసల్య శోకించి:

“యడుగక యితఁడు మహాచక్రవర్తి

కొడుకని మీ తండ్రి కోరి నిన్నిచ్చెఁ;

గడవనిదైవయోగంబునఁ జేసి

కడపట మఱి యిట్టిగతి యయ్యెనేఁడు.

తాపసవృత్తిమైఁ దగిలి కానలకు

నీ పతితోఁ గూడి నీ కేఁగవలసె

దీనికి వగవకు; తివిఱి శ్రీరాముఁ

డీ నిఖిలోర్వియు నేలెడి మగుడఁ.

బతి పేదవాఁడైనఁ బాయంగరాదు

సతులకు; నిదియ విచారింపఁదగవు.

చేకొని పతిపంపు సేయు పత్నులకుఁ

గైకొను నుభయలోకములందు సుఖము.”

నన విని కౌసల్య నా సీత సూచి

వినుతంబుగాఁబల్కె వినయంబు మెఱసి:

“యనుకూలనై పతి నతిభక్తిఁగొలిచి

తనర వర్తించెద ధర్మమార్గమున.

మానుగాఁబతిఁబాయుమగువ సక్రంబు

లేని తేరును, దంత్రిలేని వీణయును

బోలెఁ బుత్త్రులు గల పుణ్యురాలైనఁ

జాలంగఁగొఱగాక చను; నట్లుగాన,

పతికిఁబ్రియంబైనఁబ్రాణంబులైన

హితబుద్ధి వంచింప కిత్తునే.”ననిన

నా దేవి వైదేహి నలరారఁజూచి:

“భూదేవి పుత్త్రివై పుట్టిన నీకు

నీ గుణంబులు దగు. నెలమి లక్ష్మణుని

నీ గుణోజ్జ్వలు రామహితుని మన్నింపు.”

మనిన సీతాదేవి“యౌగాఁక.”యనుచుఁ

దనకు మ్రొక్కిన నెత్తి తగఁగౌఁగిలించి

దీవించె. నప్పుడు దెఱఁగొప్ప రామ

దేవుండు గౌసల్య దీవనల్‌ వడసి

---
పాదసూచికలు (Footnotes):
[1]  గడుకొని
[2]  నీకు
[3]  శుభము
[4]  లేని