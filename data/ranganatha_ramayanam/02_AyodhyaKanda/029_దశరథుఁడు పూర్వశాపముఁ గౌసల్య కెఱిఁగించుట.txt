# కాండము: అయోధ్యాకాండము
# అధ్యాయము: 029
# శీర్షిక: దశరథుఁడు పూర్వశాపముఁ గౌసల్య కెఱిఁగించుట

వని దూఱుకౌసల్య నధిపతి సూచి
తనపూర్వకథయెల్లఁదాఁ జెప్పఁదొణఁగె

నీవు సెప్పినవెల్ల నిజము,కౌసల్య
భావింప నే నట్టిపాపకర్ముండ

నొడలఁబ్రాణములింక నుండవు నాకుఁ
గడుబెట్టిదములాడి కారింపవలదు

కౌసల్య నా తొంటికర్మఫలంబు
లోనరించిన నేల యూరకపోవు?

దైవంబునకునైనఁ దన కర్మఫలము
భావించి కుడువక పాయరాదెందు

నదియెట్టిదంటేని నదిచెప్పఁజోద్య
మది దెల్లమిగ వినుమనిచెప్పఁదొడఁగె

నాఁడెల్ల నేలెడు నా పిన్నదనము
నాఁడొక్కనాఁ డేను నడురేయిఁబోయి

యరుదైనవేఁటల నాసక్తిఁదగిలి
శరచాపములు వూని సరయువుపొంత

ఱేసి చూడఁగరానిఱేవు చక్కటికి
డాసినపొదలలో డాఁగి యే నుండ

నఱిముఱి మృగకోటులయ్యేటినీరు
పఱతెంచి త్రావుశబ్దములచక్కటికి

వీనుల దృష్టించి వెస శబ్దవేధు
లైన బాణములేసి యందంద చంపి

తనియక కాపున్న తఱి యజ్ఞదత్తుఁ
డనునొక్క మునిపుత్త్రుఁ డమ్మహానదికి

దీమమై విధి దన్నుఁ దెచ్చిన వచ్చి
కామించి యయ్యేటఁగలశంబు ముంపఁ

గుదియక వెసమ్రోయుగుటగుటధ్వనికి
నది మత్తగజమని యడరి యేయుటయు

నా తీవ్రతరబాణ మదరంటఁగొన్న
హా తాత హామాతయను నార్తరవము

పొరిఁబొరి నా మర్మములుగాఁడి పాఱ
వరమునిసుతుఁడిల వ్రాలి యిట్లనియెఁ

గ్రమమొప్ప నడవులఁగందమూలములు
నమలుచుఁదపసినై ననుఁగన్నగురులఁ

గొలిచి యేరికిఁగీడు గోరని నాకుఁ
గలిగెనే నేఁడిట్టి కష్టంపుఁ జావు?

ఎట్టి పాపాత్ములు నీ రాత్రులందు
నెట్టన చంపరు నెఱసి జంతువులఁ

బగళుల రతికేళిఁబాయక మెలఁగు
మృగములఁజంప రిమ్మెయి నోటలేక

యెవ్వఁడొకో నన్ను నీ నడురేయిఁ
గ్రొవ్వాఁడిశరమునఁగూల్చినవాఁడు?

వాఁడేమిగతిఁబోవువాఁడొకో యింక
వాఁడేమిసేయును? వగవ నా మృతికి

నక్కటా వృద్ధులై యంధులై తమకు
దిక్కెవ్వరును లేక దీనులై యున్న

తల్లిదండ్రులు నేఁడు దమకైనవగల
వెల్లి నే తేపల వెడల నీఁదెదరొ?

కడుఁబ్రొద్దువోయెనొక్కఁడుఁబోయి తడసెఁ
గొడు?కని మది నెంతగుందునో తల్లి

ననుఁగన్నతల్లితో నా రామిఁజెప్పి
యనుమానపడి యెంతయడలునో తండ్రి

యాటలు మరగి రాఁడని చూతురొక్కొ
నీటికందువ లేమి నిలిచె నండ్రొక్కొ

యేమని వగతురో యీ చావు విన్న?
నేమి గాఁగలవారొ యిటమీఁద వార?

లెవ్వరీ యుదకంబు లిచ్చెద రింక?
నెవ్వరుప్రోచెద రిటమీఁద వారిఁ?

గడఁగి యీ బాణమొక్కటనె మువ్వురముఁ
బడితి మిం కేమని పలవింతు విధికి

నని విలాపించుచో నా విలాపములు
వినియెప్పుడెప్పుడు విరియునో తమము?

ఎప్పుడు సూతునో యిమ్మహాపురుషు?
నిప్పాటు వాటిల్లెనే నేఁడు నాకు?

ననుచుండనుదయించె నంతఁజందురుఁడు
వనధితో నా శోకవనధి యుప్పొంగఁ

జందురుఁడుదయింప సరయువు దాటి
యందుఁదత్తీరంబునందేనువెదకి

తన చేతికలశంబు ధరణిపై డించి
తన చెక్కు గలశమస్తకమునఁజేర్చి

యురమున వీపున నుడుగక వెడలు
నురురక్తధారల నొడలెల్లఁదోఁగి

వీడిన జడలతో విశిఖ వేదనల
వాడినమోముతో వసుమతి వ్రాలి

శరముపదేశమై చనఁజొచ్చి యాత్మఁ
బరికించి దేహసంబంధంబు లణఁచి

యే కర్మములయందు నీడాడనీక
కైకొని యింద్రియగతు లుజ్జగించి

కడపటియోగంబుఁగని తన్ను మఱచి
పడియున్న యోగియై పడియున్నవాని

మునికుమారుని జగన్మోహనాకారుఁ
గనుఁగొని బాణంబుఁగనుగొనిబెదరి

యన్నదీజలము లేనప్పుడు తెచ్చి
కన్నులు దుడిచి యంగములెల్లఁదడిపి

యక్కటా మునినాథయడరి నా శరము
తెక్కలి దాఁకి వధించెనే నిన్ను

నీ నదీజలముల కేలవిచ్చేసి?
తే నింక నీ పాపమేమిటఁగడతు?

ననుచుండఁదనకన్ను లల్లన విచ్చి
ననుఁజూచి తనుఁజూచి నా భీతిఁజూచి

నీ వేమిచేయుదు? నీ కేల వగవ?
నీ వెవ్వఁడవు నాకు నికృతి గావింప?

దైవయోగంబున ధరణీశ నాకు
నీ విధియయ్యెనింకేల శోకింప?

నే నేనుఁగనుబుద్ధి నేసితిగాని
పూని నాయెడఁగోపమున నేయ వీవు

ఏను బ్రాహ్మణుఁడఁగా నెలమి వైశ్యునకు
భూనాథ శూద్రకుఁబుట్టినవాఁడ

నటుగాన యిది బ్రహ్మహత్యయుఁగాదు
పటుపాపఫలము నిన్‌బ్రాపింప లేదు

నరనాథతలఁకకు నా చావుఁజూచి
యరిగి నా గురువుల కంతయుఁజెప్పు

నీవు సెప్పకమున్న నిజయోగదృష్టి
భావించి చూచి యేర్పడఁగాంచిరేనిఁ

గోపించి ననుఁగన్నగురువులు నిన్ను
శాపింపరఘుకులక్షయము గాఁగలదు

ఈ కొండపడుమర నీ కొండక్రేవ
వాక పట్టున నొక వటవృక్షమందు

సమ్మదంబునఁబర్ణశాల గావించి
యొమ్మిక గురుల నందుంచినవాఁడఁ

గావున
..........

(రచనాంతరము)
భూపాల యీ కొండపొంతఁబశ్చిమపుఁ

గోపున నొక మఱ్ఱి గొమరొందుచుండ
నా వటవృక్షకోటరమందు రేయి

కావడి ఘటియించి కడుసంతసమున
గురుతుగా నేను నా గురుల నందుంచి

యరసి పోషణ సేయ నందున్నవారు
కరమొప్ప గురువుల గ్రక్కున డించి

పరితాప మొందక భయపడకీవు
కావున

..........
కావున వారికిఁ గలశోదకములు

వేవేగ కొనిపోయి వినిపింపు దీని
మనుజేశ యీ యస్త్రమరణంబు నాకు

ననుచిత మీ బాణమల్లనఁబెఱుకు
మీ శరవేదన కే నోర్వఁజాల

నా శరీరమునఁబ్రాణము లుండ వింక
ననవుడు నేనప్పుడల్లనఁ జేరి

ఘనమైనశోకాగ్నిఁగాలుచు ఁగదిసి
యమ్ము వెఱుకఁబూని యటు ముట్టవెఱచి

క్రమ్మఱఁదెగువమైఁగడఁగి కంపించి
పనుగొనువగలతో బాణంబు వెఱుక

మునికుమారుఁడు ప్రాణముల్‌వాసెనంత
గలఁగుచు నేను నా కలశంబుతోడ

జలములు గొని తదాశ్రమభూమి కరిగి
యతివృద్ధులై యంధులై తా రనన్య

గతికులై నిజసుతాగమన ముల్లముల
నెడపక కోరుచు నెఱకలు విఱిగి

పడియున్న పక్షులపగిది నట్లున్న
ఘనపుణ్యులగు వారిఁగనుఁగొని చేరఁ

జనుదెంచు నా కాలిచప్పు డాలించి
యోపుత్త్రతడవుగానుండుదురయ్య

మాపట్టిరాఁడేలమసలెనో?యనుచుఁ
దలఁకుచుండితిమిమీ తల్లియు నేను

నిలుతువె యొకచోట నీ వింతదడవు?
తనయ నీ వెక్కడఁదడసితివయ్య?

కనుఁగొనఁగా మాకుఁగన్నులు నీవ
యతివృద్ధులగు మాకు నాధారమీవ

గతిలేనిమాకు సద్గతి యును నీవ
యది యేలపలుక?వేమంటిమి నిన్ను?

నుదకముల్‌ దెమ్మంటి మో కుమారకుఁడ
యని పల్కు మునిపల్కు లంతరంగమునఁ

బెనఁగొనుశోకంబు భీతియుఁబెనుపఁ
జెప్పెదనని వచ్చి చెప్పరాకుండి

చెప్పకపోదని చెప్ప నూహించి,
చలియించి గద్గదస్వరమున వెడలు

పలుకులు దడఁబాటు పడఁగ నిట్లంటిఁ
దాపసోత్తమ యేను దశరథమేది

నీ పాలకుఁడఁగాని నీ పట్టిఁగాను
నీచకర్ములు విన్ననిందించునట్టి

నీచకర్మము నాకు నేఁడు సిద్ధించె
నే యుగంబులయందు నెవ్వఁడేనియును

జేయనిపాపంబు సేసి మీకడకు
వచ్చితి నేమని వాక్రువ్వనేర్తుఁ?

దెచ్చె నన్‌ దైవ మీతెంపు సేయుటకు
సరయువుపొంత నిశావేళ వేఁటఁ

దిరుగుచు మృగము లే తెంచు చక్కటికి
వీనుల దృష్టించి వెస శబ్దవేధు

లైన బాణములేసి యందంద చంప
నీరుకందువనుండి నీ కుమారుండు

నీరు ముంపఁగఁగుంభనినద మాలించి
యేనుఁగన్‌తలఁపున నేసితి నెఱుఁగ

నానతి నాకేమి యనఘ? మీ తనయు
ప్రాణముల్గొనియె నా పటుబాణమనినఁ

బ్రాణముల్‌ జల్లనఁబడి మూర్ఛవోయె
నా మునిపత్నియుహా పుత్త్రయనుచు

భూమిపైఁబడి రిత్తబొందియట్లున్న,
నప్పుడే నడలుచు నల్లనఁ దెలుపఁ

దెప్పిరి వారు నా దెస మోము లెత్తి
యేలయ్య, దశరథ యేముశోకాగ్నిఁ

గాల మా తనయుఁదెక్కలిదాఁచితీవు?
అడవులఁదపసులై యంధులై యున్న

బడుగులఁజంపి పాపముఁగట్టుకొంటి?
వడరి నీ దగుబాణమదరంటఁగొన్నఁ

బడునప్పుడేమనిపలికెనో కొడుకు?
పాయనివేదనఁ బ్రాణముల్‌ విడిచి

పోయెనో విడువక పొరలుచున్నాఁడొ?
మృతికైన నొండునిమిత్తంబు లేదె?

యతిసుతండట బాణమట చంప విధియె
పుడమి వానప్రస్థుఁబొలియించెనేనిఁ

జెడు నింద్రుఁడైనను జెడఁడె భూవిభుఁడు
అవనీశ మా పుత్త్రు నజ్ఞానబుద్ధిఁ

దవిలియేసితిగాన దగదు మా కలుగ
మాకుఱ్ఱఁజూడక మముఁగొని కాలు

శోకాగ్నులాఱవు చూపవే వాని
ననియని శోకించు నత్తపోధనులఁ

గొనిపోయివీఁడె మీ కొడుకనుటయును
వేఁడి దయోదారవిమలమానసుఁడు?

వేఁడి తపోధన విపులపుణ్యుండు?
వేఁడి సుధీజన వినుతవర్తనుఁడు?

వేఁడి నిరంతర వేదతత్పరుఁడు?
ననుచుఁజేతులు సాచి యందందతడవి

తనయునిపైఁబడి తల్లి శోకించి
తొడలపై నునిచి నెత్తుటఁ దోఁగియున్న

జడలతోఁదలఁజేర్చి సంతాపమంది
యో విమలాత్మక యోయజ్ఞదత్త

యో విశ్రుతాచార యో ధర్మనిరత
యెందు మాతోడ నీ విటు సెప్పికాని

యెందునుఁ బోవు నీ విదియేమి నేఁడు?
నాకలోకమునకు న్నతిఁబోవుచుండి

నాకేల చెప్పవు? నా వంశతిలక
కడవఁజేసితిఁ బాపకర్మురాలైతి

నడురేయి నిన్నేల నదికిఁబొమ్మంటి?
నేచిన గురుభక్తి నెల్లలోకముల

ఱాచినకొడుకు నాఱడిఁజంపుకొంటి
నా కేటితపమింక? నాకు నీతోడి

లోకంబె గతియగు లోకైకవినుత
ఎక్కడి ప్రాణంబు? లెక్కడి బాణ

మెక్కడి దశరథుం? డెక్కడి నీవు?
ఇన్నియు నొడఁగూర్పనిటు నేర్పుగలిగి

నిన్నుఁద్రెక్కొనియెనే నీ కర్మఫలము?
అని తల్లి శోకింప నమ్మునీశ్వరుఁడు

తనయునిపైఁబడి తద్దయు వగచి
నీవు నా కడ కతినిష్ఠతో వచ్చి

కావింతు ప్రీతి సత్కారముల్‌ దొల్లి
యేను నీ కడ కిప్పుడే తెంచియుండ

నే నెయ్యములు సేయ విటు నీకుఁదగునె?
కొడుక నీ నిర్మలగుణకలాపములు

వెడలెనే యీ బాణవివరంబునందు?
నెవ్వరిఁజదివింతు నింక వేదములు?

ఎవ్వరిఁజదివింతు నింక శాస్త్రములు?
ఎవ్వరివినిపింతు నింక ధర్మములు?

ఎవ్వరి కెఱిఁగింతు నింకఁగావ్యములు?
ఫలమూలజలములు పరగంగఁదెచ్చి

యలయకుండఁగ నెవ్వ రరసి పెట్టెదరు?
దీర్ఘాయువని నిన్ను దీవింతుఁ గాని

నిర్ఘాత పటుబాణ నిహతి వల్కితినె?
జమునైనఁబుత్త్రభిక్షము వేఁడుకొనెదఁ

గొమర నన్నచటికిఁగొనిపోఁగదయ్య
పనివడి యెందును బరలోకవిధులు

దనయులొనర్తురు తల్లిదండ్రులకుఁ
బరిపాటి దప్పించి పరలోకవిధులు

మరలించి విధి నీకు మముఁజేయఁబనిచె
నీ కలదినముల నిష్ఠ వెంపారఁ

జేకొని మమ్ము రక్షించితి వీవు
నీయట్టి కొడుకును నిజముగాఁబూని

యే యుగంబునఁగందు మేమింక ననఘ
దురితదూరుఁడవుబంధురతపోనిధివి

గురుభక్తుఁడవు నీవు గురుభక్తియుతులుఁ
బరలోకపరులార్య పరులు ధర్మైక

పరులును నిజదారపరు లాత్మపరులు
నన్న దానాది మహాదానపరులుఁ

గన్నలోకంబులు గనుము నీవనుచుఁ
గరమర్థి నగ్నిసంస్కారాదివిధులు

దరమిడి చేసిరి తమతనూజునకు
నమరుఁడై యతఁడంత నాకాశవీథి

నమర విమానంబునందుండి పలికె
నో గురులార యే నుత్తమలోక

భోగభాగ్యుఁడ నైతిఁ, బుణ్యుఁడనైతిఁ,
గరమర్థి మిముఁగొల్చుకతముననాదు

మరణంబునకు మీరు మఱుఁగకుఁడింక
నే కాల మే త్రోవ నేది గావలయు

నా కాల మా త్రోవ నది గాకపోవ
దయ్యెడు కార్యంబు లగుఁగాక మాన

వయ్య మీరితనిపై నలుఁగకుఁడనుచు
ననిమిషపురి కేఁగ నతఁ డంత వారుఁ

దనయునిపైఁగూర్మిఁదరియింపలేక
పోయెద మేమిదె పుత్త్రశోకమున

మాయట్ల నీవును మరణంబు నొందు
మని ఘోరమగుశాప మలిగి నా కిచ్చి

తనువులు విడిచి రత్తపసులచ్చోట
నగ్నిసమానుల కాపుణ్యధనుల

కగ్నిసంస్కారంబు నట యేను జేసి
చేకొన్నవగల వచ్చితిఁ బురంబునకు

నా కర్మఫల మిప్పుడాసన్నమయ్యె

---
పాదసూచికలు (Footnotes):
[1]  దె
[2]  గాఁగలదు
[3]  నదియుఱకేలపోవు
[4]  యొక్కచోద్య
[5]  బొంది
[6]  క్రోలు
[7]  భేదు
[8]  కెడపి
[9]  మ్రోయగుమగుమ
[10]  ధ్వనులు
[11]  రాత్రివేళ
[12]  మలఁగు
[13]  విధమున
[14]  లెవ్వారలు
[15]  మోసెద
[16]  దనకు
[17]  దుత్తరంబున నంతయువెదుక
[18]  నందును
[19]  వెనుక
[20]  వైచి
[21]  నొండొండ నెడలు
[22]  లోన
[23]  గనియేను
[24]  గలఁగి
[25]  నంటి
[26]  దిక్కఱితాఁకి
[27]  నీ
[28]  ఏనుంగు(గ)నను
[29]  దెసఁ
[30]  ములు నిన్ను బాధింపలేవు
[31]  తలఁకక, యడలకు
[32]  దెల్సిరేని
[33]  గురులు నిన్‌బట్టి
[34]  గాఁగుల క్షయ
[35]  గురుల కీకల
[36]  వగచి
[37]  దీయఁగ
[38]  జూచి
[39]  క్రమ్మినతెగువ
[40]  గలగి
[41]  కుమారుని… ముల్‌వోయె
[42]  విడ్చె
[43]  యిటు తడవుండుదువయ్య!
[44]  కేల
[45]  నీ
[46]  దడయకుమయ్య
[47]  కు
[48]  యగుదీవ
[49]  యిది
[50]  వీ వేమంటి
[51]  జెట్టెక్కి కావిడి శీఘ్రంబ డించి - యట్టిట్టు వడఁకుచు నతిదీనవృత్తిఁ; జెప్పెదనని…
[52]  ప్ప నప్పుడు
[53]  రాకుండఁజెప్పక
[54]  నిందింతు రట్టి
[55]  నచ్చోట
[56]  శరము లేయుచు మృగసమితిని జంపి - యఱిముఱి నే వేఁట లాడుచునుండ
[57]  ఁగాన
[58]  నెక్కడ
[59]  నేసి
[60]  చంపితి
[61]  మారలుగ, నిన్నలుగ
[62]  పట్టిఁగానక… కోపాగ్ను
[63]  వెదకి
[64]  నిపుణ
[65]  యెందైనఁబోనోడు దిది
[66]  నలి
[67]  తెల్పవు
[68]  కడమ నోఁచితి
[69]  గాచిన… నిక్కడఁజంపు
[70]  నేఁడుఁ
[71]  నన్ను… నా కర్మ (పాప)
[72]  శోకించి
[73]  డిటువచ్చియున్న
[74]  విదియేమినేఁడు
[75]  కెఱిఁగింతు
[76]  ఫలములు జలములు పరికించి మాకు
[77]  ములు దెచ్చి… మాకు- నలయ
[78]  గొమరారనచటికిఁ
[79]  పనుపడి
[80]  లు సేతురు
[81]  పుణ్య
[82]  వరులు
[83]  లార్తిహరులు
[84]  గొల్చి కావున
[85]  రాదుల
