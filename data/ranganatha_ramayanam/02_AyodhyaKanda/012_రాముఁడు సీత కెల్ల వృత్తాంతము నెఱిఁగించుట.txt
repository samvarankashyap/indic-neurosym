# కాండము: అయోధ్యాకాండము
# అధ్యాయము: 012
# శీర్షిక: రాముఁడు సీత కెల్ల వృత్తాంతము నెఱిఁగించుట

యనురాగ మొందుచు నంత రాఘవుఁడు
దన నగరికి వచ్చి తగవొప్ప మఱియు

నంతిపురంబున కరుగుచో సీత
యింతులుఁదానును నెదురేఁగుదెంచి

తనుఁజూచి మది విన్నఁదనము గైకొన్న
ఘనుని రాఘవుఁజూచి కడుఁజిన్నవోయి

యిదియేమి నా ప్రాణహృదయేశ నీదు
వదనాంబుజము గడువాడువాఱినది?

గట్టిగాఁబుష్యయోగము దప్పకుండఁ
బట్టంబుఁగట్టెనే పార్థివేశ్వరుఁడు?

సోమమండలముతో జోడగునట్టి
నీ మోముఁదమ్మికి నీడ రాదేల?

చామరద్వయము పార్శ్వంబుల నెవ్వి?
యేమొకోమును పట్టపేనుంగు రాదు?

శ్రీరామ నీ మౌళి సేసఁబ్రా లెవ్వి?
పౌరులు నినుఁగొల్చి బలసిరా రేల?

దుందుభిపటహాది తూర్యఘోషములు
వందిమాగధుల కైవారంబు లెవ్వి?

అభిషేకదినము నేఁడధిప నీయందు
శుభరాజ చిహ్నముల్‌ చూడంగ లేవు

సౌమిత్రి మోమునఁ జాలదుల్లాస
మేమిచందమొ నాకు నెఱిఁగింపు మధిప

యనిపల్కుసీతముగ్ధాలాపములకు
మనమునఁగుంది, యమ్మానినిఁజూచి

మునులకు నృపచిహ్నములగొడవేల?
విను మది యెట్లన్న వివరింతు నీకుఁ 

గైక మా తండ్రిచేఁ గరమొప్పఁదొల్లి
గైకొన్నవరములు గాంక్షించి నేఁడు

కొడుకు పట్టముఁగట్టుకొని రాజ్యమేల,
నడవుల నన్నుండ నడిగెఁ గావునను

ధరణి పాలింప నా తమ్ముని భరతుఁ
గరమొప్పఁబట్టంబుఁగట్టెద ననియె

బనివడి వనములఁబదునాలుగేండ్లు
జనకుశాసనమునఁజరియింపవలసెఁ

దల్లిదండ్రులమాట దాటక చేయు
బల్లిదులకును సంపదలుఁ, గీర్తియును,

నాక లోకాది నానావిధ పుణ్య
లోకంబు లరచేతిలో నుండుఁగాన

గావునఁబతియాజ్ఞ కానలఁజలిపి
యే వచ్చునందాఁక నిందీవరాక్షి

గురువుల వగలచేఁగుందక యుండఁ
బరిచర్య లొనరించి భక్తితోఁగొలువు

చిత్తంబులోన నా సేమంబు గోరు
ముత్తమశీలవై యుచితధర్మములు

వనిత యమ్మలమ్రోల వర్తింపు మనిన
జనకజ యా రామచంద్రునిఁజూచి

యే నరణ్యములకు నేఁగెద ననిన
జానకి రఘురామచంద్రునిఁజూచి

కదిరిన భీతిమై గాలికిఁ గదలు
కదళిచందంబున గడగడ వడఁకి

బెదరి డగ్గుత్తికవెట్టి పెన్వగలఁ
జెదరి యంతంతకుఁజెలు వేది పలికె

---
పాదసూచికలు (Footnotes):
[1]  మెఱసి
[2]  గాదేల
[3]  మన
[4]  పల్వగల
