# కాండము: అరణ్యకాండము
# అధ్యాయము: 012
# శీర్షిక: శూర్పణఖా వృత్తాంతము

నంత శూర్పణఖ నిత్యము దెచ్చునట్లు
వింతగా నన్నంబు వివిధభక్ష్యములు

పొసఁగ నించినబోనపుట్టికఁగొనుచు
వెసవచ్చి తునిసిన వెదురుజొంపంబు

నడుమ ఖండంబులై నలిఁబడియున్న
కొడుకుఁగనుంగొని కుంభిని వ్రాలి

తెలిసి యా తునుకలు దృఢముగాఁగూర్చి
పలవించి పలవించి పడఁతి యిట్లనియె

నోకుమారకచంద్ర యుచితమే నన్నుఁ
గైకొని చూడవు గన్నులు దెఱచి

తగుమామ యనక ప్రతాప లంకేశుఁ
డగు రావణునిఁజంప నాత్మఁగోరినను

నీ కొనఁగూడునే నేరవై తకట
యా కార్తవీర్యుచే నణఁగెనే యతఁడు

అనరణ్యుశాపాబ్ధి నణఁగెనే యతఁడు
వనజసంభవుశాపవహ్నిచేఁదెగెనె

నలకూబరునిచేత నలఁగెనే యతఁడు
అల నందికోపానలార్చులఁదెగెనె

శాండిల్యమౌనిరోషంబునఁజెడెనె
ఒండేల ధననాధుఁడుండెనే లంక

బలవద్విరోధంబు పాడిగా దనెడు
పలుకు నెమ్మదిలోన భావింపవైతి?

ప్రాపింప దతనికిఁబంచత్వ మిపుడు
పాపీ చిరాయువన్‌పలుకు వమ్మౌనె?

పగ వలదన్న నా పలుకు గైకొనక
తెగితి రావణుఁడేల తెగును నీ చేత?

ధర్మదేవతమాట తల్లిమాటండ్రు
నిర్మలాత్మక విననేరవై తకట

గంధర్వసురసిద్ధగణములు సెఱల
నంధులై యున్నార లసుర మీఱుదురె?

కోరి విద్యుజ్జిహ్వకులదీపకుండ,
భూరితపోనిధి పుణ్యమానసుఁడ

తపమువండె ననంగఁదగ నీకు బుద్ధి
కపటించె దైవంబుకత లేల యింకఁ?

బతిహీనఁనైనట్టి పాపాత్మురాల
సుతునైనఁగన్నులఁజూడంగ నైనఁ

గొంతశోకము మానుఁ గులముద్ధరించు
సంతతి ముఖ్యంబు సతులకు నందు

రనియని శోకించి యక్కుమారకునిఁ
గనుఁగొని యగ్నిసంస్కారంబు సేసి

యనతిదూరంబున నచలసమాధిఁ
దనరుచునున్న పెద్దలఁ జేరఁబోయి

యోరికన్నులు మూసి యుడుగనినిష్ఠ
ఘోరతపంబుఁగైకొని సేయురీతిఁ

దలల మోపెఁడుజడల్‌ ధరియించి భూతి
యలఁది జన్నంబుల నందఱుఁగూడి

తొలఁగక మేఁకపోతుల మెడల్‌ విఱిచి
పొలుపార నుడికించి పొట్టల నిండ

నెట్టనభుజియించి నెఱిఁగళాసములు
గట్టి యేమియు నెఱుంగనియట్టులుండి

క్రొవ్వి నా శిశువును గుమతులై పట్టి
యెవ్విధిఁజంపితి? రెఱిఁగింపకున్నఁ

దాపసాధములార తాపంబు దీర
వే పట్టిమ్రింగుదు విడువక మిమ్ము

నని కహ కహ రావ మడర డగ్గఱిన
మునులెల్ల భీతిల్లి ముదిత కిట్లనిరి

విను శూర్పణఖ మునివేషుఁడొక్కరుఁడు
సనుదెంచి నీ పుత్త్రు సమయంగఁజేసి

ఫలములు గొని యల్లపర్ణశాలకును
జలియింప కేఁగి యచ్చట నున్నవాఁడు

ముక్కుమోమేర్పడు మొగిఁగార్యమునకు
దిక్కు గల్గితిగాన తెఱవ,యందరుగు

మని చూపి చెప్పిన నా దుష్టబుద్ధి
గనలుచు నపుడు లక్ష్మణుఁడు సన్నట్టి

యడుగులచొప్పున నరుగ నమ్మునులు
పొడమినభీతిచేఁబులి నాకి విడిచెఁ

దప్పక దీనికిఁ దగినట్టి బుద్ధి
సెప్పి పంపుదురింకఁ జెలఁగి రాఘవులు

నాదట సకలదైత్యక్షయంబునకు
నాదికారణమిది యని ముదంబంద

విధి బలవంతమై వెసఁద్రిప్పికొనుచు
నధిక వేగంబున నట గొనిపోవ

నత్తఱిఁదఱి వేచి యసురేశుచెలియ
లుత్తుంగనాసికం బుగ్రభాలంబు

గురువిలోచనములు గోరదౌడలును
బరపైనకడుపును బల్లవెండ్రుకలుఁ

దెఱనోరుఁగఱిమేను దీర్ఘజిహ్వయును
వెఱపైనరూపును విషమదృష్టియును

నరుదుగా ధరియించి యాఁడురూపమునఁ
గర ముగ్రముగ వచ్చు గరళమో యనఁగ

నొడిసి లోకములెల్ల నొగిమ్రింగఁగడఁగి
పొడమినయొక మహాభూతమో యనఁగఁ

దఱివేచి దైత్యసంతతి నాశకాల
మెఱిఁగి భూస్థలిఁదోచుమృత్యువో యనఁగ

నడుఁకక వెస శూర్పణఖ యను నాతి
కడఁకతో రాముడగ్గఱఁజేరవచ్చి

యిందీవరశ్యాము నినకోటిధాము
సౌందర్యజితకాము జగదభిరాము

రాము దైతేయవిరాము నీక్షించి
కామభూతము సోఁకఁగనుఁగొన రాక

తామసగుణ మేచి తన్ను లోకాభి
రామఁగాఁదలఁచి యారక్కసి నిక్కి

తనమొద్దు మొగము నాతనిముద్దుమొగలీరి
తన మహోదరము నాతనితనూదరము

తన తప్పకన్ను లాతనిగొప్పకన్ను
లెనయంచుఁదన కితఁడే తగునంచు

మొగముచేఁటంతగా ముసిముసినగవు
లిగురింప రఘురాము నీక్షించి పలికె

శరచాపములు పూని చరియింపనేల
యరుదైనయడవుల నతివయు నీవు?

నీ వేషమున నుండ నేమిగారణము?
నీ వెవ్వఁడవు? మఱి నీకుఁబేరేమి?

యనవుడు విని రాముఁడల్లన నవ్వి
దనుజకామినితోడఁ దగ నిట్టులనియె

రామాభిరామ యోరామ నా పేరు
రాముఁడు దశరథరాజు మా తండ్రి

యా పర్ణశాల నున్నతఁడు నా తమ్ముఁ
డీ పద్మలోచన యిల్లాలు సీత

యేనుదండిరి వంప నీ యరణ్యములఁ
బూని చరింతుఁదపోవృత్తినిపుడు

నీ వెవ్వరెలనాఁగ? నీకుఁ బేరేమి?
నీవేల వచ్చితి నేఁడు మాకడకు?

నీ విలాసంబును నీ వయోరూప
లావణ్యమును నింతులకు నెందుఁగలదు?

నా విని యా శూర్పణఖ రాముఁజూచి
వావిరిఁబల్కె దుర్వారయై నిలిచి

ఆ విశ్రవసుకొడు కఖిలకంటకుఁడు
రావణుఁడుగ్రవిక్రమయశోధనుఁడు

ఆ పటుసత్త్వుని యనుఁగుఁజెల్లెలను
నా పేరు విను శూర్పణఖ యండ్రు దెలియ

నీ రూపరేఖలన్నియు సరిచూచి
కూరిమి నీకు నాకును దగునంచు

గామించి వచ్చితిఁగడు నొప్పురూపు
గామించినప్పుడే కైకొననేర్తు

నెందైనఁజననేర్తు నే వస్తువైనఁ
బొందుగాఁదే నేర్తు భోగింప నేర్తు

నున్నదియేల? నా యొప్పు భావింపు
నన్నుఁబాణిగ్రహణమ్ముఁగావింపు

మిది కులగుణహీన యిది వికృతాంగి
యిది నీకు మఱి తగునే? యటుగాన

యీ మెలఁతుకఁబట్టి యిప్పుడే మ్రింగి
రామ నీ కోరినరతి సల్ప నేర్తు

నని యది దనుఁజేర నా సీతఁదిగిచి
కొని రాఘవుఁడు దానికోర్కికి నవ్వి

కొంతహాస్యము సేయఁగోరి యా దనుజ
కాంతవికారంబు గనుఁగొని పలికె

నే నింతిగలవాఁడ నిది నన్ను నమ్మి
పూని నాతో వనంబునకు నేతెంచెఁ

దగిలి నీ కొప్పింపఁదగ దీ లతాంగిఁ
బగగొనుసవతితోఁ బడఁజాల వీవు

నీ నాతి లేకున్న నింతకమున్నె
యే నిన్నుఁగైకొందు నిప్పుడేమాయె?

వాఁడె నా తమ్ముడు వరసత్త్వధనుఁడు
వాఁడు నాకంటెను వరరూపధరుఁడు

తన కొక్కచక్కని తరలాయతాక్షి
ననుకూలవతిని నిత్యము గోరుఁగాన

నినుఁబొంద నాతఁడు నేర్చునీ వరుగు
మనవుడునౌఁగాకయని డాయఁబోయి

నెలకొనిలక్ష్మణనిన్నుఁగామించి
కలయ వచ్చితి నన్నుఁగైకొనుమనుడు

నా రామునుద్యోగ మతఁడును దెలిసి
ధీరుఁడై దానితోఁదెఱఁగొప్పఁబలికె

మెలఁత మా యన్నఁగామించితి తొలుతఁ
దలఁపున నటుగాన తగదునిన్‌ బొంద

సీత నిన్‌ బోలదు చెలువంబునందు
నీ తరితీపును నీ మురిపంబు

భాతి నింకొకసారి పరికించెనేని
సీత నొల్లక నిన్నుఁజెందు రాఘవుఁడు

రామునిఁబ్రార్థింపురమణిపొమ్మనిన
సౌమిత్రిమాటలు సత్యంబులనుచుఁ

దామసితనరోఁత దలఁపక మఱియు
రామునికడ కేఁగి రతికిఁ బ్రార్థింప

తరుణితో నున్నయాతనిఁగోరి పొందు
కొఱయౌనె? నీ యట్టిగుణశీలురాలి

కిది విచారింపక యిందు రాఁదగదు
సుదతి లేదతనికి జూడు మిందుండ

వలవ దాతనిఁబొందు వనిత నీవనిన
జలజాక్షి మగుడి లక్ష్మణునిఁ బ్రార్థింపఁ

నా లక్ష్మణుఁడు దాని నల్లన నవ్వి
యేల యింతేనియు నెఱుఁగవు నీవు?

పనుపడి యాతనిబంటనై యేను
ననుదినంబును నుందు నతివ వెన్నంటి

సీతకు దాసినై సేయుదు పనుల
ఖ్యాతి కెక్కినయట్టి ఘనునిసోదరివి

గాన నీ వాతనిఁగవయఁబొమ్మనిన
మానక రాముండు మగుడఁబొమ్మనిన

విరసవర్తనలచే
..........

దమ్ముఁడన్నను, నన్నదమ్మునిఁజూపఁ
ద్రిమ్మరి తనకోర్కి తిరితీపులాడ

మఱియు మన్మథుసూత్రమహిమచేఁదిరుగు
వెఱబొమ్మయో యన వెస నడియాస

విరసవర్తనలచే వెలఁది యిబ్భంగి
నిరువురిసన్నిధి కెడ దాఁకి తాఁకి

వేసరి యన్యోన్య విరస వాక్యముల
గాసిల్లి యెంతయుఁ గలుషించి పలికె

నోరిమానవులార యొకపేదరాలిఁ
గారించు గతి నన్నుఁగారింపదగునె?

యేను గోపించిన నింద్రాదిసురుల
నైనను మ్రింగుదు, నట మర్త్యులెంత?

పొదివి యీ యింతితో భువనంబులెల్లఁ
జదిపి మ్రింగెదనని సంరంభ మెసగ

నదియు మృత్యువుఁబోలె నట్టహాసంబు
పొదల దగ్గఱ వచ్చుపూనిక సూచి

జానకి దలఁకెడు సౌమిత్రి యింక
దీనిమేలము చాలు దీని శిక్షింపు

..........
విని పర్ణశాలకు వెలుపల నిలచి

పడఁతి నీ కింతకోపంబేల రమ్ము
కడముట్ట నీకోర్కి గావింతు నిపుడె

యని లక్ష్మణుఁడు వల్క నా శూర్పణఖయు
దన మది నుప్పొంగి డగ్గఱఁజేఱ

మనిరాఘవుఁడు వల్కనపుడు లక్ష్మణుఁడు
ఘనవిషజ్వాలోరగము పుట్టవెడలు

ననువున నొఱఁబాపి యదరులు సెదరఁ
దనఖడ్గ మంకించి దానవురాలి

..........
ఘననాసికము చెవుల్‌ గరమునఁబట్టి

ఏ సీమసరసమో? యిది యన నతఁడు
మా సీమ సరసమౌ మగువరో యనుచుఁ

జేయొడ్డి వలచివచ్చినఁజెవుల్‌ ముక్కు
పోయె నన్‌ సామెత పుడమిఁబుట్టించి

ముక్కును జెవులును మొదలంటఁబట్టి
యొక్కటఁద్రెంచిన నుఱక రోఁజుచును

శృంగముల్‌ వోయినజేగుఱుఁగొండ
భంగి రక్తము లొల్క భయమంది పాఱి

చని చతుర్దశసహస్రనిశాచరేంద్ర
జనవిరాజిత జనస్థానంబు నైన

---
పాదసూచికలు (Footnotes):
[1]  కోపాగ్ని
[2]  బడెనె
[3]  పండిననైన
[4]  నేనెట్టి
[5]  ఓర
[6]  నమలియెండినకళా
[7]  మేర్పడ ముని కార్యమునకు (మొనసినీకనిన)
[8]  డేఁగినట్టి
[9]  వెసనేచి, నెసరేగి
[10]  లేచి
[11]  యట
[12]  వచ్చిపలికె
[13]  ఁబోయి
[14]  కప్పకన్ను
[15]  చాటింత
[16]  నాకు
[17]  దండ్రివనుప
[18]  మోచి
[19]  అనవుడు
[20]  తపో
[21]  గా
[22]  గడు
[23]  నందరుగు
[24]  సన్నిధికినో
[25]  మదిఁగొంత
[26]  తీదీపులాడ, తీగలుసాఁగ
[27]  తెఱ… దిరిగెఁబేరాస
[28]  విరహ
[29]  వశవర్తనల
[30]  భావముల
[31]  తెఱఁగున
[32]  సంభ్రమంబెసగ
[33]  ఁజూచు
[34]  నడరి
[35]  యసువులు
[36]  లంటిరాఁగఁ-నొ
[37]  గోయ-వెక్కుచు వేసారి వివశాత్మ యగుచు
[38]  వగిలిన
[39]  జననవిరాజిత స్థానంబునైన
