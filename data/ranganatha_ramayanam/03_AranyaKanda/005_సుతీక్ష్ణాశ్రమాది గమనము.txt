# కాండము: అరణ్యకాండము
# అధ్యాయము: 005
# శీర్షిక: సుతీక్ష్ణాశ్రమాది గమనము

వారి వీడ్కొని ఘోరవనసీమ దూరి
యారూఢమతి సుతీక్ష్ణాశ్రమంబునకు

వచ్చి యమ్మునిచంద్రు వలగొని పేరు
గ్రుచ్చి సద్భక్తి నెక్కొన మ్రొక్కుటయును

వారలఁ దోడ్కొనివచ్చి సుతీక్ష్ణుఁ
డా రాముఁబూజించి యక్కునఁజేర్చి

యనఘాత్మ చిత్రకూటాద్రికి నీవు
మునివృత్తి వల్కలంబులు గట్టి వచ్చి

యునికి యాకర్ణించి యుల్లంబులందుఁ
గొనకొని నీ రాకఁగోరుచుండుదుము

నీవు విచ్చేసితి నినుఁజూడఁగంటి
మే విధంబున నింక నేము ధన్యులము

ఆయతభుజసత్త్వులైన రాక్షసులు
మా యాశ్రమంబులున్మత్తులై చొచ్చి

హోమవేదులగల్చి యూపముల్‌ గూల్చి
సోమపానము గ్రోలి సురలఁబోఁద్రోలి

తపములు సెఱిచి పాదపములు విఱిచి
జపమాలికలు ద్రెంచి శాటికల్‌ సించి

వల్కలంబులు చించి వడి జపమాల
లల్కతోఁద్రెంచి పాయఁగఁబాఱవైచి

ఫలములు డుల్చి పుష్పములెల్లరాల్చి
కొలఁకులుడాసి దిక్కులు గాసిసేసి

పెక్కండ్రమునులఁజంపిరి దురాత్మకులు
దిక్కులేదిప్పాటు దీర్పవే దేవ

యేచినదనుజుల నేము గోపించి
చూచిన నీఱుగాఁజూడఁజాలుదుము

ఘనతపోధనులముగాన మా తపము
లెనయంగఁజెడిపోవు నిదిగాక వినుము

నెలకొని మహిమీఁద నీయట్టి రాజు
గలుగుటఁజేసి యెక్కడ నల్గ మేము

కావున దుష్టరాక్షసుల మర్దించి
నీవు మా తపములు నిష్ఠఁబాలింపు

మనిన రాముఁడురాక్షసాధీశ్వరులను
ననిలోనఁజంపెదనని యూఱడించి

శరభంగునాశ్రమస్థలమున మునుల
కిరవొంద నభయంబు లిచ్చుట దెలిపి

రక్కసులను జంపరాముండు ప్రతిన
లక్కజంబుగఁ బట్టి యా రాత్రి గడవ

మఱునాఁడు వెక్కండ్రుమౌనులు వచ్చి
మఱి తమతమ యాశ్రమములకై పిలువ

దిననాథకులుఁడు సుతీక్ష్ణు వీడ్కొనుచు
మునులపుణ్యాశ్రమంబులు సూడఁగోరి

..........
..........జానకి చూచి

మనములో నెంతయు మఱి విచారించి
వినయంబుతోఁజేరి వెసనిట్లు పలికె

ననఘ రాజ్యము
..........

చనుచోట రఘురాము జానకి సూచి
యనఘరాజ్యము మాని యడవికి వచ్చి

సముచితవృత్తిమై జడలును వల్క
లములు ధరించి మెలంగుచు నుఱక

యసురులపై నీకు నలుగ నేమిటికి?
పొసఁగ వీ మాటలు బుద్ధిఁజింతింప

మునులతోరాక్షసముఖ్యులఁద్రుంతు
నని యూఱడించినయంతనుండియును

గలఁగుచున్నది మది కాకుత్స్థతిలక
వలవ దీ తెఱఁగులు వర్జింపవలయుఁ

బ్రాణులఁజంపఁబాపమురాదె తొల్లి
ప్రాణేశ యొక ముని బహుతపోనిష్ఠ

నుండుచో భటరూపయుక్తుడై యింద్రుఁ
డొండుఖడ్గము మౌనియొద్ద దాఁచుచును

ఇదె పోయివచ్చెదనే నని చనియె
దదనంతరమున నాతఁడు ఖడ్గమంది

యూరకుండక తీవ లొకట వృక్షములు
సారెద్రుంచుచును హింసారతుండగుచు

జడమతియై తపశ్చర్యకుఁ బాసి
కడపట నతఁడు దుర్గతిఁగూలెఁగాన

దపమేడ? మఱి రాజధర్మంబు లేడ?
విపులాయుధము లేడ? విడువవే దేవ

అని సీత పల్కి యతులవాక్యములు
విని రామచంద్రుండు వెసనిట్లనియె

జానకి విను, దీనజనుల రక్షింపఁ
గా నైనయట్టి యీ క్షత్త్రధర్మంబు

తిరముగా నేను క్షత్త్రియుఁడనై యుండి
వెరవేది మఱి దీని విడువంగఁదగునె?

కడుశాంతులై యెల్లకాంక్షలు విడిచి
యడవులఁగందమూలాదులు దినుచుఁ

బరమతపోనిష్ఠఁ బరగు నీ ఋషులఁ
గరుణతో రక్షించు ఖలుల మర్దింతుఁ

దరుణి యుత్తమరాజధర్మైక పరులు
శరచాపములు

యనవుడు విని నవ్వి యధిపతి సీతఁ
గనుఁగొని యిట్లౌట గలదు నీ పలుకు

క్షత్త్రధర్మము గాదు సాధ్వి నా వలని
మైత్రిఁబల్కెదవు నా మతమెఱింగియును

తరుణి యుత్తమరాజధర్మైకపరులు
శరచాపములు వూని చరియించుటెల్ల

శరణాగతులఁ గావఁ జర్చించికాదె?
పరికింపవేల యీ పరమధర్మంబు?

నమ్మహామునులతో నాడిన ప్రతిన
నెమ్మెయిఁగావింతు నిదియ నిశ్చయము

విడుతుఁబ్రాణమునైన విడుతు నిన్నైన
విడుతుఁదమ్మునినైన విడుతునే ప్రతిన?

ననిన నూరకయుండె నవనిజ యపుడు
విని లక్ష్మణుఁడు సాలవిస్మయంబందె

నటమీఁద నొక్కొక్క యాశ్రమంబునను
పటుధర్మనిధి రామభద్రుఁడు ప్రీతి

మూఁడేసినెలలు నిమ్ములనాల్గునెలలుఁ
బోఁడిమి నిలుచుచుఁబుణ్యాశ్రమముల

ధీయుక్తిఁజూచుచుఁ దెరువున యోజ
నాయతంబైన మహాతటాకంబుఁ

గని గీతవాద్యమంగళ నినాదములు
దనర నయ్యుదకమధ్యమున మ్రోయుటయుఁ

గడుఁజోద్యపడి తటాకము సేరి దాని
కడ ధర్మభృతుఁడుండఁగని చేరి మ్రొక్కి

యిదియేమి? మునినాథ యీ తటాకమున
నుదకంబులో ఘోషముబ్బుచున్నదియుఁ

గడుఁజిత్రమనుడు రాఘవుఁజూచి పలికె
నడరెడు వేడుక నా ధర్మభృతుఁడు

కదలక మును మాందకర్ణి యన్‌మౌని
యుదకమధ్యంబున నురునిష్ఠ నిలిచి

యెనసిన మహిమ ననేక వర్షములు
తనియక యత్యుగ్ర తపమాచరింప

నా తపంబునకు నింద్రాదిదేవతలు
భీతిల్లి మునిపతిపెంపెల్లఁ గలఁప

నమ్ముని కడ కేవు రప్సరఃస్త్రీల
నిమ్ములఁ బుత్తేర నేతెంచి వార

లయ్యతిచంద్రు నొయ్యనఁజేరి మిగులఁ
దియ్యనితేనె చిందెడి వాతెఱలను

దుమ్మెదచాలనఁదురుము(దొఱఁగు)కీల్జడలు
ఱొమ్మునిండారు మెఱుంగుగుబ్బలును

నడచిన బెళుకుచిన్నారి కౌనులును
వెడఁదలై నిడుదలై వెలయునేత్రములుఁ

గళలూరుచును బాలుగారు చెక్కిళ్లుఁ
దళుకువజ్రంబులఁదఱుము దంతములు

ముదురుచందురుఁగేరు ముద్దుమోములును
మదనుతూపుల గుట్టు మాన్చుచూపులును

అందంబులై తీర్చినట్టున్న బొమలు
గెందామరల నడఁకించు పాదములు

నరఁటికంబముల నొడ్డారించుతొడలు
కరికుంభముల గబ్బిగల పిఱుందులును

ఎపుడు బంగరురంగు నీను మేనులును
గపురంపుఁబలుకులు గ్రమ్ముపల్కులును

దనర ముందఱ నిల్వఁదపసి వీక్షించి
వనజాక్షులార నన్వరియింపుఁడనిన

విని యొడఁబడకున్న వెస దోసమనుచు
మనమున వ(ద)లచి యమ్మగువ లొక్కటను

అతనికి భార్యలై
..........

లతనికి భార్యలై యంబుమధ్యమున
నతఁడు నిర్మించిన హైమసౌధముల

..........
పనివడి యాడుచుఁబాడుచుండుదురు

యమరిన యీ ఘోష మా ఘోష మిదియ
రమణమైఁ బంచాప్సరంబనఁబరగు

ననిన విస్మయ మంది యా రామవిభుఁడు
ఘనభక్తి నమ్మందకర్ణికి మ్రొక్కి

మునినాథుముందట ముదమొప్పనిలిచి
యనురక్తి వా రిప్పు డాడుచున్నార

లదిగాన కొలను పంచాప్సరంబయ్యె
నిది వారి బహువాద్యహృద్యశబ్దమ్ము

లన విని రఘురాముఁ డతిభక్తితోడ
ఘనపుణ్యుఁడగు మాందకర్ణికిఁమ్రొక్కి

మఱియు మహాటవీమార్గంబునందు
నెఱసిన కడిమిమై నెఱి నేఁగునపుడు

మునులకు మ్రొక్కుచు, మును లున్న పుణ్య
వనులకుఁ జొక్కుచు, వనజకహ్లార

సరసులఁ దేలుచు, సత్కథాలాప
సరణులఁగ్రోలుచుఁ జల్లనిగాలి

రాకలఁ బొగడుచు, రణితఝిల్లికల
జోకలఁ దెగడుచు, శుక మయూరాది

ఖగములఁ బట్టుచుఁ, గరివరాహాది
మృగములఁ గొట్టుచుఁ, మేఘాస్త్రమేసి

తాపంబు లడఁచుచుఁ,దముఁజూచువారి
పాపంబు లుడుపుచుఁ,బరువంపులతలఁ

బువ్వులు సిదుముచుఁ,బొదలుతుమ్మెదల
నవ్వలఁగదుముచు, నభమంటఁ దాఁకు

శైలంబు లెక్కుచు, జానకియలయ
మేలంబు దక్కుచు, మృదుగతి గుహల

మెల్లనఁ దార్పుచు, మెలఁతకు నెక్కు
డల్లన నేర్పుచు, నచటి చెంచెతల

బీరముల్‌ మెచ్చుచు, భేదింపరాని
యీరముల్‌ సొచ్చుచు, నినరశ్మి లేని

కోనలఁగానలఁ గ్రుమ్మరు, చిట్లు
జానకి దాను లక్ష్మణుఁడుఁగొన్నేండ్లు

పుణ్యతీర్థంబులుఁ బుణ్యవాహినులుఁ
బుణ్యతపోవనభూములు గలయఁ

దిరుగుచుఁ బదియేండ్లు దీరినపిదప
మరలి సుతీక్ష్ణాశ్రమమునకు మఱియు

వచ్చి యమ్మౌనిక్రేవను గొన్నినాళ్లు
మచ్చిక నుండి రామక్షితీశ్వరుఁడు

ఒకనాఁడు ఘను నగస్త్యునిఁజూడఁగోరి
యకలంకభక్తి సంయమి కిట్టులనియె

---
పాదసూచికలు (Footnotes):
[1]  వారల దీవించి వలనొప్ప నతఁడు - గారవం బలరారఁ గౌఁగిటఁజేర్చి, యారూఢమతితోడ నర్థి సుతీక్ష్ణుఁ- డా రాముఁగొనిపోయి యలరిపూజించి, యనఘాత్మ…
[2]  నుండ
[3]  గలఁచి
[4]  పెక్కులు
[5]  నోపు
[6]  ఁజేసి
[7]  ప్రతినలు వలికి- యక్కడ సుఖగోష్ఠి నా రాత్రి దీర్చి (నిలిచె)
[8]  సమచిత్తవృత్తిని
[9]  వయ్య
[10]  గాదె
[11]  ఖండించి
[12]  లేల
[13]  యిట్లెడగాదు, విప్రమార్గంబు
[14]  ధరణి నుత్తమ
[15]  వెయ్యేల పరమధర్మములు
[16]  పదియువాసరములు పదునేనుదినము - లదిగాక నెలనెల యట రెండు నెలలు మూడేసి నెలలు…
[17]  నాఱు
[18]  మించుటయు
[19]  రతుఁడు
[20]  గలఁగ
[21]  యమల
[22]  నానుచు
[23]  దపముల నడఁచు
[24]  భవముల నుడు
[25]  యలర
[26]  జానకీజాని
[27]  యమ్ముని చంద్రువద్దఁగొన్నాళ్లు
