# కాండము: అరణ్యకాండము
# అధ్యాయము: 003
# శీర్షిక: విరాధవధ

నరుగుచో నా దండకారణ్య భూమి
నురుపర్వతాకారుఁ డుగ్రలోచనుఁడు

ఘనవక్త్రనాసుండు కఠినవిగ్రహుఁడు
ఘనుఁడు విరాధుఁడన్‌ కడిఁది రక్కసుఁడు

గరుడండు బాలనాగము వేగ నొడిసి
యిరవొందఁగా దివికెగయు చందమునఁ

బటుశూలముఖచంచు భాగుఁడై సీతఁ
గుటిలకుంతల నెత్తికొని మింటి కెగసి

జనకజదెసఁజూచి చాలఁ జింతించు
ఘనుల శ్రీరామలక్ష్మణుల నీక్షించి

యోరివీరులవలె నోడక వచ్చి
యీ రసంబున మీర లేనున్నయడవి

శరచాపహస్తులై చరియింప నెంత?
బిరుదులు భుజశక్తి పేర్కొన నెంత

తల్లి శతహ్రద తండ్రి జయుండు
తొల్లి యాయుధములఁద్రుంగకయుండ

బ్రహ్మచే వరములు పడసినవాఁడ
బ్రాహ్మణాశనుఁడ విరాధుఁడన్వాఁడ

నే నల్గి చూచిన నింద్రాదిసురుల
నైనను మ్రింగుదు నట మర్త్యులెంత?

యీ యింతి నొప్పించి యీయెడ వెడలి
పోయిమీమీ ప్రాణముల గాచికొనుఁడు

కాదేని నా చేతి ఘనశూలహతికి
నాదటనఱిమి రండని పేర్చి పలుక

సౌమిత్రి యప్పుడు జనకజభయము
నా మహారాక్షసు నదటును జూచి

యోరి రామునిదేవి నురుపుణ్యసాధ్వి
ధారుణినందనఁ దగ దోరి నీకుఁ

గొనిపోవ నెక్కడ గొనిపోయెదింక
నినుఁబట్టి వధియింతు నేఁడు నా కడిమి

నని బాణసంధాన మలుకమైఁజేసి
ఘనబాణతతులు వక్షముగాఁడ నేయ

నరుదుగా వాఁడట్టహాసంబుసేసి
కెరలుచు శూలమంకించి వైచుటయు

ఘనఘనాఘనము సంగతిఁబాసి పిడుగు
చనుదెంచుకరణి రా జానకీవిభుఁడు

నది రెండుశరములనలుకమైఁద్రుంపఁ
బదరివాఁడట సీతఁబడవైచెఁ బుడమి

నా రాక్షసునిఁబాసి యాకాశవీథి
ధారుణీసుత సీత దల్లడిల్లుచును

జలదంబు నెడఁబాసి చనుదెంచుమెఱపు
చెలువునఁజనుదేరఁజెచ్చెరఁగదిసి

గరుడాస్త్రమున డించి కడఁగి రాఘవుఁడు
వరబాణములు పెక్కు వానిపై నేయ

నవి లెక్కసేయక యట్టహాసంబు
భువనభయంకరంబుగ బిట్టొనర్చి

కరముల రామలక్ష్మణుల నిద్దఱను
గరమర్థిఁబట్టి రక్కసుఁడుక్కుమీఱి

మూపులనిడి రయంబునఁద్రోవఁబట్టి
వే పోవ సీతయు వెనువెంటఁదగిలి

వాపోవ నట గొంతవడి పోయిపోయి
ప్రాపిత కోపులై రామలక్ష్మణులు

మెఱుఁగుఁదీగలరీతి మెఱయుఖడ్గంబు
లొఱలూడ్చి వాని బాహులురెండుఁదునుమ

గిరి వజ్రమునఁ గూలుక్రియ దిక్కులద్రువ
నురువడి నొఱలుచు నుర్విపైఁగూలి

యసువులు వీడకయ్యసుర యుండుటయు
నసమానపదముష్టిహతుల నందంద

ముద్దగాఁజేసి సముద్ధతిఁజంపి
రద్దిరాయని మునులాశ్చర్యమంద

నతఁడు గంధర్వుఁడై యా రాముఁజూచి
యతులవిమానంబునందుండి పలికె

నేను గంధర్వుఁడ నేను తుంబురుఁడ
భూనాథమును రంభఁబొంది కొల్వునకు

రాని గర్వ మెఱింగి రాక్షసాకృతిగ
నేను గుబేరుచే నిటు శాపమంది

నేఁడు మీ భుజశక్తి నిజశాపముక్తి
పోఁడిగాఁబొందితిఁ బోయెద నింక

నిరవొంద నా దేహమిలఁబూడ్చి చనుఁడు
శరభంగమౌని యాశ్రమమునకనుచుఁ

బోయె మ్రొక్కుచునంతఁబొలుపొందువాని
కాయంబు ధరఁబూడ్చికడుభయంబందు

ధరణీతనూభవఁ దగఁ గౌఁగిలించి
పరమసమ్మదమున భయమెల్లఁబాపి

తలకొన్న పేర్మితోఁ దమ్మునిఁజూచి
యిలమీఁదఁగల్గునే యిట్టి దుర్గములు

కావున వేగ మీ గహనంబు దాటి
పోవలె మనము భూపుత్రిఁదోడ్కొనుచు

---
పాదసూచికలు (Footnotes):
[1]  వీథి
[2]  వక్ర
[3]  అట్టహాసము సేసి యాకసం బద్రువ బెట్టుగా వనమెల్ల భేదిల్ల వచ్చి, గరుడండు…
[4]  దశ
[5]  మానవులార యోడక
[6]  బిరుదులై… ఁబేర్కొన్నవారు(ననాదు)
[7]  శత(తా)హ్లాద…
[8]  కానవిడిచి
[9]  మీదగు
[10]  ఁబేర్చిరండని పల్కఁదడవ
[11]  దగురోరి
[12]  దీవు
[13]  సంగడి
[14]  నలవు
[15]  బఱతేర
[16]  జూచి
[17]  సాపుగా నడచుట జనకజగాంచి
[18]  మిట
[19]  సంతసిల్లి
